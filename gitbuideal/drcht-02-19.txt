
16:42 15/10/2017
Sun Dec  9 10:34:21 GMT 2018
#Tá sé seo le nuashonrú ón bhunchomhad ..eis

Caibidil 1

Súil le Breitheamh thar uisce

Oíche 1
P1.
Fuarthas cead sa deireadh an cuntas seo a scríobh a fhad is
atáthar ag fanacht le bád an dara breitheamh.  Níl ar an
oileán seo ach an dá dhream: cimí agus coimheádaithe.  Is
cuairteoir an dara breitheamh, an tráth a dtiocfaidh sé a
shocrú mo chinniúna.

#breitheamh ag teacht
#cead scríobh
#\? dathanna a chur ann gan an plota a scrios
#cloch-ceangail: cime, coimheádaí, oileán, breith.

P2.
Moladh domh gur cheart guí níos mó foighne agus trócaire a
bheith ag an bhreitheamh úr ná a bhí ag an fhear roimhe.  Ar
a bhealach a dh'éisteacht mo cháis, a bhí sé, nuair a fuair
an namhaid greim air, agus a bhád á iomramh go ciúin fríd an
choillidh mhór - ní ceadmhach a ainm a lua.

# an chéad bhreitheamh # agus a bhás # a stair:
tábhairneoir|saoiste Phúdair lá # \? sliocht bheag: mar a
fuair mé an scéal # cloch-ceangail:coillidh,breith.,namhaid

P3.
Trí rud.

Tá trí rud arda ar an oileán locha seo. Chuirfí i
in iúl uaim as an chaint sin, trí rud a mbeadh tionchar ar
leith uathu de bharr a n-airde. De cheann acu sin a bhí mise
ceangailte an t-am a dtáinig scéala an chéad bhreithimh a fhad
liom.

Coimheádaí a Trí an gléas iompair a bhí aige mar scéala
agus iompraíonn Coimheádaí a hAon an béal a d'ordaigh mo
cheangailt. Ní bhaineann airde de shórt ar bith do cheachtar
de na neacha ainmhiúla sin; ach is é an duine is mó uimhir
díofa an té is lú airde de réir breithe ar bith. Rud eile
de, tá tóin mná air, ball feola a cheilfeadh maitheas dá
fheabhas dá mbeadh ann, ar leithéidí m'athara nó an
Rúballaigh. Triúr acu a bhí anseo ar tús. Theith Coimheádaí
a Dó: ní raibh ar a chumas Coimheádaí a Trí a fhulaingt ní
ba mhó; theith sé i mbád snagaire nach raibh ar a chumas
iomramh nó stiúradh a dhéanamh ní ba mhó. Ba é a dhualgas
deireanach mise a cheangal den chrann, an rud is mó airde
agus is sine ar an oileán.

An dóigh a ndéantar do cheangailt den chrann, fágann sí gan
de chumas ag do shúil turas an té a dhruideann leat as bolg
an oileáin a leanstan go maith. Ní bhíonn de radharc uait
ach réimse fairsing uisce an locha, oileáin bheaga agus
carraigeacha thall is abhus, agus ar an taobh thall den
uisce foraois mhór ina bhfuil crain de gach cinneál inti,
foraois aosta nach bhfuil cead agam a hainm a bhreacadh.
Ach gídh go raibh mo chumas radhairc ceangailte amhlaidh
agus gan dul agam turas i mo leith a sgagadh trí obair
súile, mar sin féin, ba mhaith a bhí a fhios agam a leithéid
de thuras a bheith á déanamh agus cé a bhí chugam dá bharr,
de dhroim an chosáin ghealchloiche a leanann an abhainn
bheag a bhfuil a mórchuid ceilte le cianta ag cíb agus
crainn. D'aithin mé an saothar.  D'aithin mé nádúr na tóna
agus na másaí agus iad ar crith ina suíomh guagach os cionnn
na stumpaí ísle tathagacha de chosa a gcuirfeadh a luas
iontas ort, fiú amháin mura mbeadh fonn dá laghad ar an
ealaíontóir scuaibe is lú ciall a gcur ar chanbhás mar chuid
de phictiúr a thuillfeadh fonn féachana, bíodh siad ina
shuí, ina luí, nó ina rith theasaí.

‘An dea-scéal nó an droch-scéal? a Chime 16,’ arsa an liobar
trom biorach, sula raibh a cheart d'anáil ar an taobh thiar de.

‘Bheadh idir charachtair agus scéalta de dhíth orm mar
chúlra roimh an rogha sin a dhéanamh go hionraic duit,’ arsa
mise leis an aghaidh mhór dhonn a bhí i bhfad ró-chóngarach
do mo chuid fiacal, agus bhí ábhar dinnéara sa ghaosán féin.

'Is leamh an ceann atá ort, a Chime 16, más fíor duit. Ach
bhéarfaidh mé duit iad mar sin féin.'

Thug sé a thóin mná tamall uaim gur leag ar stumpa crainn í,
crann dár leag na snagairí na cianta ó shin.

‘Tá mé ag amharc ar na duilleoga móra bosacha de chluas sin
ort, a Chime 16, agus tú ceangailte de do chrann, agus
cuireann siad an cheist i mo cheann arís, cé acu a ba fhearr
leo ar tús, an dea-scéal nó an droch-scéal? Mo choinsias, is
fearr a d'fhóirfeadh siad do fhásra íseal an gharriadh ná
don chrann mhór sin, a thréig a mhuintir coilleadh.’

Siúd de léim dá stumpa é, gur bhain tarraingt gan trócaire
as duilleog acu, rud nár mhéadaigh a sheans freagra a mhealladh
uaim. Siar leis faoi luas i ndiaidh a thóna ansin.

Shuigh sé ar ais agus d'fholaigh glún dá chuid go
teann seascair in ioscaid. Thit an giall mar a thitfeadh
tóin seandráir; agus siúd anuas na snáthaidí uilig de
fhiacala sa drandal uachtarach s'aige. Ghlac mé trua de na
loscainn óga.

‘Mar le fear deisbhéalach, dalta Choimheádaí a hAon, a Chime 16,
is minic nach ligean tú uait mórán focal. Déanfaidh mé féin
an rogha duit.’

Dhírigh mé rosc caon liom ar na scoilteanna fada cúnga a
bheireann amharc maith ar an tsaol dó, mar chime, cé nach
rachadh rud mórán níos raimhre ná béal scine iontu, agus
shonraigh mé an fuadar uilig a bhí na mic imrisc a chónaíonn
ansin, gur bharúil mé gur as na scoilteann sin a thiocfadh
an chéad bholgam cainte eile. Tá sé de chumas aige, cleas nach
bhfuair sé gan chleachtadh, barr na teangan agus barr an
ghaosáin a bhualadh i gceann a chéile. Is minic a léiríonn
sé an gaisce seo roimh chaint is tábhachtach leis, agus níor
cheil sé orm an iarraidh seo é. Chuir sé i gcéill go raibh
cuartú níos faide ná mar ba ghnách de dhíth roimh an
teagmháil fhliuch agus a mionsásamh.

‘Ach damnú air, bhí mé riamh ceanúil ort, a Chime 16. Beidh
an an dea-scéal agat ar tús.’

Thuirling éan beag buí ar an tsásúr de bhearad dubh a bhíonn
mar ornáid ar a cheann aige an chuid is mó de na laethe —
bíodh uisce, aer gasta garbh, nó mórchlocha sneachta leo.
Chuimil a mhórbhos dheas go garbh an t-éan chun siúil, sular
scaoil sé a dhea-scéal chugam.

'An dea-scéal, nach ndíolfaidh tú féin, a Chime 16,  as do
chuid coireanna agus crostachta diabhalta go ceann tamaill
eile.’

Níor éirigh liom gan an cheist a ligean sleamhnú uaim.

'Nach bhfuil sé ag teacht, mar sin?’

‘An breitheamh, an é? … deas liom do smeideadh beag cinn.’

D'amharc mé ar choirt mo chrainn.

‘Sin í an áit a dtig linn a fhad leis an droch-scéal. Bheadh sé
leat i gceann cúpla uair an chloig, mar bhí a bhád i ndiaidh
an chuid ba mhó de abhainn na foraoise a chur de …’

Thost sé go ceann soicinde.

‘nuair a shonraigh na snagairí caidheacha sin a thuras
ciúin. Siúd de phreabanna borba chuig bhruach na habhanna
leo, agus easair chosáin á déanamh acu de luachra is chíb.
Ba ghearr go ndearnadh síothláin den bheirt a bhí i gceann
na maidí le polladh na saighead beag.'

Ghearr sé fíor a chreidimh air féin, sular lean sé.

‘Fuair na giofógaí iad ar snámh ar an tsruth níos faide ar
aghaidh. Ach ba sheacht measa a d'éirigh do do bhreitheamh,
a Chime 16. Sracadh amach as bolg an bháid é. Ceanglaíodh é
de bhata fhada lena iompar a fhad leis an champa, áit a
bhfuair sé … a rósadh ar bior, an fear bocht. Agus nuair a
smaoiníonn duine air … ’

Mhothaigh mé an obair dhian óna scoilteanna ina gcónaíonn a
chuid súl dúghlas, agus í sa tóir go cíocrach ar chomhartha
aiféaltais orm, obair in aisce uathu.

Lean sé air.

‘… sin obair rósta nach ndéanfaí choíche ach amháin do chuidse
coireanna agus drochoibre ar fad. Nuair a smaoiníonn duire
air … ’

Ghearr mé isteach air.

'Coireanna agus obair a cuireadh i mo leith. Beidh le
feiceáil …’

Ghearr seisean isteach ar a sheal, ach de ghlór láidir.

‘Á anois, a Chime 16, cuir i gcás anois an rud a rinne tú ar
do athair, agus do do chol ceathrar a tógadh i measc na
snagairí, agus é sa teach ar cuairt agaibh. C'hainm é? Sup.’

‘Sud!' arsa mise.

'Sud bocht! Is fada ar iarraidh é … a bhuíochas sin ortsa …
agus an ghruaig fhada asail s'aige. Sud bocht. Cá bhfuair
d'aintín an t-ainm gránna sin?'

Bhí mé ag iarraidh tógtha agus lig mé freagra uaim.

‘San áit a bhfuair sí a fear gránna, SeanSud.’

'Á bhail, snagaire a bhí ann. Ach d'athair bocht. Is maith
is cuimhneach liom é agus é i mbarr a mhaitheasa.
Chleachtadh sé an bhróg bhiorrach, aimisir na ndamhsaí
lochta. Nach b'é a bhainfeadh ceol as clár fhada.’

Ba mhó i bhfad a bheith le rá aige, mar bhí seisean ag éirí
tógtha fosta.  Ach i dtoibinne, bhain scéala eile ár gcluasa
deasa amach. D'aithin gach cluas de ghach méid an nóta
ollmhór toll a fuair a bheatha as séideadh mórneart i
ndabhach fathaigh, dar leat. Adharc mhór an Túir Léith a
sheol an nóta sin inár dtreo fríd an chlapsholas. Agus sin é
an clapsholas nach raibh tóin mná Choimheádaí 3 i bhfad ag dul i
bhfolach uaim ann, de chosa beaga in airde agus iad ar lánluas
i gceann a gcuid greadta ar an chosán gheal chlochaoil ar a
mbealach chuig an Túr Liath, áit a raibh coinne ag a
mháistir, Coimheádaí 1 leis.

Is dócha go mbeifear le tuigbheáil as an chaint sin, gur túr
é an dara rud ard de chuid an oileáin. Ba intuigthe mar a
gcéadna, na pluca a chuir anáil in adharc an Túir Léith, ní
dócha gur cóngarach den talamh a rinneadh a líonadh. Agus an
té a mbeadh an méid sin intuigthe dó bheadh sé an-chóngarach
don fhírinne. Mar sin de, sin agaibh na trí rud arda: an
crann darach a d'éalaigh ón choillidh, an Túr Liath, agus an
té a shéideann Adharc an Túir Léith. Ní gá a lua, nár
mháistir é Coimheádaí 1, de na máistirí a shéideann aer ina
gcuid trumpaí féin.

An tráthnóna sin, ar imigh Coimheádaí 1 uaim ar chosa in
airde i dtreo a mháistir agus a shaoiste ardghradaim, agus
an oíche a lean an tráthnóna sin, ní raibh imeacht ar bith
ar fáil agamsa; ní raibh ach a mhalairt.  De bharr gur thug
mé liom cín lae Choimheádaí 1 as bolg a chrinlín, agus nár
éirigh liom a chur i bhfolach uaidh mar ba cheart, cuireadh
pionós an chranncheangail orm. Agus an óiche sin, an tríú
hoíche domh ar coirt, ní raibh a fhios agam an gcuirfeadh sí
deireadh le mo cheangal agus mo chodladh faoi dhuiliúr
darach. Ach ba í mar a tharla.

Agus seo deireadh le mo chéad oíche i gceann mo phinn a
scríobh mo leagain féin de scéal na n-imeachtaí a d'fhág mé
mar atá mé agus mar a bhfuil mé,i mo chime ar oileán locha
agus mé ag fanacht le breitheamh agus breithiúnas.

==========================================================
