Domh Beal 19 15:39:21 UTC 2019

###Súil le Breitheamh thar uisce

####Oíche 1

###### Uimhir a hAon

Fuarthas cead sa deireadh an cuntas seo a scríobh a fhad is
atáthar ag fanacht le bád an Bhreithimh. Is é an Breimheamh a
shocrós mo chinniúint.  Ach an cuntas seo uilig a bheith scríofa
agam mar is ceart in am, agus é a bheith léite is tuigthe aige,
b'fhéidir go ligfeadh sé mo bheo liom. Sin rud nár ligeadh le
cimí eile a bhí á gcoinneáil ar an oileán uaine locha seo, Trumpa
Maide, ina measc,  mo iarchéile botháin: tugadh don phéist é, an
teachtain seo a chuaigh thart.

Ná síltear gurb é mo bheatha amháin is cás liom - ann féin. Ní
hamhlaidh.  D'fhág mé rudaí gan déanamh a ba mhaith liom a fháil
déanta, más fada goirid mo shaol.  Ceann de na rudaí sin gnoithe
an bhuidéil a shocrú agus a shocrú go daingean buan - más féidir
é sin ar chor ar bith.

Ba í Cuallacht Bhricreann a chur an drochobair sin ina suí, an
oíche údaí i dTeach Ósta an Droichid, agus ba mise a ba mhó ba
chiontaí leis an ghníomh; admhaím sin. Ní hí an 'choir' sin
amháin, áfach, a thug orthu cime a dhéanamh díom.  Ba é ár
Saoisteach féin a chuir an méid sin in iúl domh, an dara hoíche
domh ar an oileán.  (Is ar éigean is gá a lua gur teideal agus
gradam dár chum sé féin a fhocal Saoisteach. ) Sin fear ar fada
leis gan mé a bheith istigh in aon seomra arís le Trumpa ar urlár
dufaire an locha, agus seo mar a labhair san oíche údaí:-

'Liosta le háireamh, a Chime 16: caidreamh míchuí leis an
namhaid, bearta fealltacha i gcoinne ceartreacht na tíre, agus i
gcoinne do theaghlaigh féin - i gcoinne d'athara, go háirithe,
caidreamh neamhghlan, mínádúrtha le cailín muinteartha,
cuideachta chontúirteach,  gadaíocht agus coireanna eile i
gcoinne maoin an duine, cothú mioscaise de aon turas i measc
comharsanna...............  (Tháinig cluas bhodhar orm leath
bealaigh fríd)  asarlaíocht sa mhullach air sin ar fad.'  Bhain
sé na cleití gruaige dá shúil chlé, agus lig osna bheag.

'Ó iar-pháirtí de do chuid féin, ón abhlóir léannta úd a dtugadh
sibh an t-ainm greannmhar 'Platón' air, a fuarthas cuid mhaith
den fhianaise i do choinne.  An tír a bhí ina suí le linn duit
féin agus do do leithéid eile a bheith i gceann bhur gcuid amaidí
mioscaisí, tá sí ina luí faoi leac le bliain anois.  Cuireadh í
le linn do chuid laethanta i dtír an namhad.

'Ní fada uainn an lá a gcuirfí an namhaid deireanach den drong
ghallda sin ar ais ar a fhód truaillithe dúchais féin, más leis
féin fód ar bith ó dhúchas, ach idir an dá linn, is gá tabhairt
faoin ruaigeadh deireanach agus faoin truailliú inár láthair féin
san am amháin.  Is minic an truailliú sin agus an namhaid a raibh
lámh mhór aige i gcruthú na truaillithe, is minic iad ag obair as
lámh a chéile.

'Cuid den ghlanadh an comhoibriú osnádúrtha sin a chur i mbuidéal
agus a bháthadh - báthadh domhain sofheice.  Cuid den ghlanadh
tusa a bheith anseo anocht mar chime, cime ag fanacht le breith,
a Chime 16.'

Chuala sé faoi Phlatón, ach ní chuala sé riamh faoi Chuallacht
Bhricreann.  An 'mionchéasadh' a luaigh Coimheádaí 3, ní
bhfuarthas an méid sin as Platón dá bharr. Dá mbainfí, is cinnte
go dtagródh Coimheádaí 1, an Saoisteach, di mar chuallacht agus
mar eagras osnádúrtha.  Maidir le Platón féin, cuireadh ar
deoraíocht é, de réir Coimheádaí 3.  B'fhéidir nár fhóir an
báthadh sa chás sin.  Cá bith áit ar cuireadh  é, is ball dínn
nach dtiocfaidh i mo láthair in aichearracht, ar scor ar bith.
Fágann sé sin méadú de thriúr ar an mhórseisear a bhí ann, an
oíche ar bunaíodh sinn.

Gidh go bhfuil an t-ainm ceillte air go fóill, ba mhaith leis an
tSaoisteach géibheannach a dhéanamh de gach mac dár líon.
Chonaic mé a liosta, rud nár thaispeáin sé domh.  Agus tá a fhios
agam gur bhreá leis thar mhac ar bith eile, an Rúballach a bheith
aige.  Mo thrua a chiall.  Is fada go bhfaighidh Coimheádaí 1,
Saoisteach an oileáin gheibhinn seo, greim ar an mhac sin, agus é
a bheith faoi choinneáil aige i gcuideachta na cuideachta, mura
dtarlaí sé go ndéanfaí malairt áite idir an easóg agus an coinín.
Scéal cinnte, ina dhiaidh sin, más beo don Rúballach ar thalamh
na tíre, dá fhad a luí faoi dhuilliúr, faoi neantóga nó faoi
chopóga, luath nó mall, nochtfaidh sé.

Ach sin ráite, cá bhfios nach mise amháin a mhaireann de líon na
Cuallachta.  Más amhlaidh nach múchta glór gach mic eile acu, in
ainneoin obair na cogaíochta, agus obair an tSaoistigh agus a
mhacasamhail go nuige seo, ba bhréa liom cluinstin ó dhuine ar
bith acu agus  a bheith i mo shuí ar shuíochán chaonaigh i  ndáil
comhairle leis.  Ní mhóthaím mé féin ionaim féin mar ba cheart
gan iad.

Athchaidreamh agus comhrá fada leis an Rúballach a ba mhó a ba
mhaith liom, fear a díbríodh as Cuallacht Bhricreann, i gcoinne
mo tholasa.  Aguistín agus Pláton a shocraigh sin, i gcoinne mo
chomhairlese.  Chuir mé trí nóta chuig Agaistín ina dhiaidh sin,
go rúnda fríd an scoilt i mbéal adhmaid a fhuinneoige, ar a binn
ard, faoi choim oícheannta ceomhara - trí nóta a mhol an
Rúballach a cheadú ar ais in ucht Chuallacht Bhricreann, faoi
choinníollacha faoi leith, ach ní léifeadh sé iad, agus níor
thagair sé daofa ó shin.

B'fhéidir gurb é sin atá i ndán don chuntas seo, go mbeidh sé ina
scríbhinn gan léamh, gan tagairt choíche á déanamh dó .  Is gá
fanacht i muinín an dóchais, áfach. Agus fiú más mar sin a bheas
sé, tá an obair scríofa de dhíth orm féin le greim éigin a fháil
orm féin arís, go háirithe agus mé scartha ó chuid fear
Chuallacht Bhricreann, ó mo mhuintir féin, agus gan a bheith
pillte ar an tír ach le mí go leith, mí nár caitheadh ach oíche
amháin uilig di ar an taobh thall de na huiscí ar fad a
thimpeallaíonn an oileán seo. Más binn féin é, ní foláin i
dtólamh an tost.

Ba mhaith mar mhalairt liom toradh tairbheach a bheith agam as
scríobadh mo phinn.  Ní tháinig óna chuid breacadóireachta go
fóill ach díobháil - mo dhíobháil féin, agus díobháil mo luchta
gaoil agus aitheantais. Agus nárbh í go díreach a thuar m'athair
an chéad lá dá dtáinig sé orm i gceann mo phinn.  Ba é an té a ba
mhó a shantaigh léann domh, ach ba bheag a mhuinín as an pheann,
mar ghléas maitheasa.

'Ní healaín ar bith duit an scríobadh pinn sin, a mhic. Is annamh
nach dtig rudaí saoifiúla contúirteacha as an obair sin, rudaí
nár chum tú féin, b'fhéidir - rudaí ar beag ar fad do bhaint leo.
Tabhair cluas do mo chomhairle, mar a dhéanfadh stócach
siosamaideach, anois. Fág an cleite sin i leataobh, agus bí liom
sa chlós go mbásaímid turcach eile agus obair cleití a dhéanamh a
mbeidh tairbhe aisti dúinn féin agus dár gcúram.'

Bhí mo chuidiú sa bhású agus sa lomadh sin ar fáil, ar ndóighe.
Ach ní thug mé cluas dá chomhairle, dálta an chuid ba mhó dá
chuid comhairle.   Ní bhfaighidh mé comhairle úr uaidh as an áit
ina bhfuil sé anois, ar scor ar bith - ach amháin gur cuireadh i
scríbhinn í - i ngan fhios dó - nó gur cuireadh i mbuidéal í i
gcoinne a thola.  Fágann sin mé gan chomhairle mo chlainne nó mo
Chullachta.  Ba mhór mo dhrochamhras ar chomhaile as foinse ar
bith eile agus an tír mar atá sí, ina cíor thuathail, faoi
dhamhsa agus léimní na namhad agus na ngealt.

Maidir leis an bhreitheamh a thiocfas chugam ina bhád, ná
cuirtear an gnáthphictiúr dá leithéid roimh shúil: róbaí dubha go
hurlár, coiléar righin bán, folt bréige den tseandéanamh ar
mhórchloigeann ina bhfuil leabharlanna de léann rúndiamhair,
pince-nez roimh phéire de shúile ríghéara, caint tomhaiste i
gcanúint chaol ghallda, casúr beag le bualadh ar phláta bheag
adhmaid.... Ná tógtar do phictiúr le haon ní díofa sin, agus tar
lena i bhfad níos lú sonraí.  Cuideoidh mé leis an tógail, ó
tharla aithne mhaith phearsanta agam ar an té a éisteos mo chás.

Maidir le ceirteach, in áit na róbaí, samhlaítear naprún donn
siopa nó tábhairne ar chorp théagartha.  San áit a mbeadh an folt
bréige, leagtar blagaid ghlan agus í ag lonrú faoi sholas as
fuinneog dhoiléir shráide.  In áit na láimhe bige nach bhfeictear
ina craiceann féin agus í i gceann a casúir, feictear an dá láimh
breicneacha nochtaithe go huillinn, agus neart á léiriú iontu a
shocródh bairille ina dhialait go teann, agus bhéarfadh trioblóid
chomh fada leis an doras de ghreim cluaise ná muineáil.

Maidir le léann, gidh nach mórán de chéimeanna a theastódh lena
thabhairt óna dhoras féin go céimeanna cloiche Leabharlann an
Bhaile, lá ar bith, níor bhreac riamh ach fíorbheagán de laethe,
a ndearnadh a leithéid de thuras lena linn.  Agus an léann fir
altóra a ndearnadh iarracht a chur ina bhlaosc, níor neadaíodh
riamh san fhoirgneamh sin é.  Ach ina dhiaidh sin is uile, chan
blaosc gan léann í.

Ba ríléir domhsa sin,  le linn na laetha a chaith mé mar ghiolla
buidéal aige.  Léifeadh sé greannán ar bith gan stró, agus níor
bheag a mbainfí de gháirí as a bhéal leathan dá mbarr.
Thuigfeadh sé gach rún i leabharthaí an tsiopa, agus san gheall
casta capaill. D'iompar a bhlaosc an leabhar cairde ar fad.

Agus más cuidiú le breitheamh tuigbheáil a bheith aige ar nádúr
an duine, cá bhfuil mar a thiocfadh oiliúint ab fhearr a fháil nó
a bhfuil ar fáil faoi theach tábhairne.  An gaol idir an duine
agus a chuid cainte, an gaol idir a chuid pleananna agus a bhfuil
déanta aige cheana féin, an gaol idir an gaisce a dhéanfadh sé
agus an gníomh féin a dhéanfaidh sé....  ba mhaith mar a
thuigfeadh sé sin ar fad, agus chan amháin óna chuid laetha i
gceannas ar an teach ach ó na laetha ar fad a chaith sé ó aimsir
a leanbaíochta anall, mar is i dTeach Ósta an Droichid a tógadh é.

Ansin níor mhiste a nádúr féin - nó an chuid de atá inléite -
níor mhiste é sin a chur san áireamh, agus a thréithe mar
bhreitheamh a mheas.  Fear stuama socair, gan dúil aige as
deifre, nó muinín aisti.  Amhránaí ag a bhfuil na mílte
seanamhrán ar bharr a ghoib aige, ach amhránaí ciúin.  Scéalaí
agus seanchaí  a d'éist mórán agus a chan beagán, ach amháin
nuair ab fhiú leis caint nó seanachas a ligean uaidh. Ciclipéid
ginealaigh don bhaile ar fad é.  Cé a cheilfeadh an teideal
'saoi' air, mar sin?  Chan mise, ar scor ar bith, agus cha dtig
liom smaointiú ar bhreitheamh ab fhearr liom mar rogha, mura
ceadmhach domh mac as Cuallacht Bhricreann féin a ainmniú.

Mura leor sin le pictiúr a thógáil den bhreitheamh a shocrós
cé acu a gheobhas mé mo ghnáthshaoirse lae ar ais, nó a gheobhas
an phéist mar bhéile sacraiminte mé féin mar a fuair sé Trumpa
Maide, mura leo libh sin, is fearr i bhfad bhur gcumas
dathadóireachta  i ndiaidh daoibh an chéad chuid eile den chuntas
seo léamh.

An cead a fuarthas an cuntas seo a scríobh, is cead faoi
choinníollacha é.  Ar cheann acu atá an coinníoll gur le linn an
ama 'shaoir' s'agam, a chaithfear an scríobh a dhéanamh - san
oíche, agus chan gach oíche ach trí cinn acu sa tseachtain.

An chéad oíche eile, an chuid a scríofas mé, bainfidh sé le mo
chéad laetha mar ghiolla buidéal i dTeach Ósta an Droichid, i
ndiaidh pilleadh domh ó mo chéad deoraíochta, agus Sacús Theach
an Droichid ina shaoiste chineálta orm.  Gura cineálta a bhreith
orm an tráth a dtiocfaidh sí. Agus go dtige sé slán ar an abhainn
agus fríd na crainn ina bhfuil an namhaid ar beag orthu a ghradam
agus a bheatha.  Agus go sroiche sé cladach an oileáin seo in am,
is é sin sula bhfága an bhreith le déanamh ag an tSaoisteach, mar
a tharla i gcás Thrumpa Maide, mo iarchéile botháin a gcrothaím a
ghlór binn faoin chliathdhíon go mór.


-----------------------------

Oíche 2


Bob a ba siocair le mo chéad deoraíocht, bob dár bhuail
mé féin agus an Rúballach ar shíothmhaor ghallda gan mhaith a
neadaíodh inar measc sna laethanta roimh thús na cogaíochta
reatha seo.  Bob soineanta go leor a bhain le madaí a bhí ann,
ach bob cinniúnach ar chuid mhaith dóigheanna. Dá bharr,
bheartaigh an síothmhaor bás mo dhilchara conda féin, Topnús, rud
a thug orm dán a scríobh, dán a foilsíodh ar an nuachtán áitiúil,
dán a bhain duais domh ach a bhain tuilleadh binbe as an
tsíothmhaor nuair a fuair sé aistrithe é: ar Thopnús a dhírigh sé
a chéad drochbheart claiteach; ach ar m'athair a dhírigh sé an
dara ceann. Dá bharr, go hindíreach, mar sin de, tugadh ar
m'athair mise a chur i bhfolach, agus a chuid gníomhartha féin a
chúngú go mór, agus choinneáil faoi cheilt mhéadaithe. Ba
ghníomhartha i gcónaí iad a bhain le cothú na clainne, cothú ar
ola ar chroí mo shíothmhaoir laghdú maith a theacht air.

Lean iarsmaí eile.  Sular cuireadh tús le mo thréimhse
deoraíochta, chuala Agaisín faoin bhob. Thaitin sé go mór
leis. Bhí lámh nach beag ag an tsíothmhaor i bhfeallmharú a
athara. Bhí slán fágtha aige ag a chuid staidéir mar ábhar fir
altóra. Bhí tús curtha aige le staidéar eile, agus ba mhó a shuim
san fhilíocht. D'iarr sé orm theacht ar cuairt chuige ina theach.
Thug a mháthair bonnóga agus tae dúinn sa tseomra. Bhí cuid mhór
le rá aige. Réitigh muid go breá le chéile. Mhol sé cruinniú. An
oíche dár gcionn, thug sé Platón leis chuig an chruinniú; thug
mise an Rúballach agus mo chol ceathair Sud. Cuireadh tús le
Cuallacht Bhricreann. Bhí gach mac againn iontach tógtha.

Cuireadh deireadh le mo chéad tréimhse deoraíochta, as siocair
dea-obair Chuallacht Bhricreann. Ní raibh a fhios ach ag
fíorbheagán gur mar sin a bhí ar ndóighe. Ba é Sud a mhínigh na
cúrsaí domhsa, le linn mo chéad oíche ar ais, lena linn fosta,
chuir m'athair in iúl domh go bhfuair sé jab domh - mar ghiolla
buidéal i dTeach Ósta an Droichid.

Déanfar iontas den ainm Sud, ceann de chuid na Seaspúnach,
an dream gallda is namhaid dúinn ó dhúchas, agus an dream a
bhfuil dronga dá bpór dár seilg go fíochmhar cíocrach fríd
chrainn na coilleadh móire i láthair na huaire.  Beifear ar
an eolas gur shantaigh siad ár gcuid talaimh i ndiaidh daofa
éirí ábalta longa a thógáil den ghiúis agus gloiní féachana
a dhíriú ar ár gcladaigh; gur chum siad bríonna bréaga as a
leagan féin den leabhar bheannaithe a cheadaigh ár gcur faoi
chois agus slad iomlán a dhéanamh orainn; gur chuir siad
rompu amhlaidh ár gceansú inár gcoileáin lútála; gur éirigh
sé de fhlaithiúlacht iontu a ndlí, a gcaint, a gceirteach,
agus a ngruaig a bhronnadh orainn; agus beifear ar an eolas
chomh maith nár éirigh go hiomlán lena gcuid seifteanna.
Seo i mo dhiaidh cúrsaí is eol do gach mhac agus iníon faoi
ghruaig ar bith. Ach beidh fonn oraibh foghlaim faoin dóigh
ar tharla Sud mar lipéad ar chol ceathrar domhsa, agus faoin
dóigh ar éirigh sé ina ghaiscíoch i measc mac Chuallacht
Bhricreann.

Cá bith cad é an nádúr a fágadh sna cailíní de thógáil
mháthair mo athara, tháinig de chinniúint ar an mhórchuid
acu go ndeachaigh siad a luí le boic den phór ghallda, an
tráth a dtáinig críoch lena gcuid reatha agus damhsaí
léimneacha. Ba ar an ghruaig agus ar an chaint mhuilinn a
leag m'athair an milleán.

'Agus an ghruaig mar sin orthu agus caint na scuitseoirí
chomh tréan líofa sin acu, ní hionadh ar bith é gur
chríochnaigh siad ar na tochasóirí ar shocraigh siad orthu
fá dheireadh, na créatúir.'

Maidir leis an ghruaig ní bhfuair mé riamh - agus ní
bhfaighidh mé choíche anois - a bheachtú cé acu don dath
aiceanta nó buidéil, don cheangal nó don chóiriú a bhí sé ag
tagairt, nó do mheascán faoi leith de na rudaí sin ar fad;
ach thug sé a thuilleadh eolais domh faoi ghnoithe na
cainte.

Ba sa mhuileann a fuarthas mo mháthair mhór mar chéile agus
mar ghléas buanaithe clainne, ach ba bhean chiúin mhodhúil í
- go mbaintear aisti é, agus rud eile de, bhí caint na
tuaithe aici chomh maith. Níorbh amhlaidh do na níonacha a
thóg sí. Ba thréan a mbíodh de eagla orm féin rompu, agus
b'uafás liom a bheith fágtha leo agus gan sa chuideachta ach
mná.

Ní ghlacfadh sé ach an mhionchuid de bhomaite i do láthair
go mbeadh ualach millteanach de ábhar magaidh agus
ceartaithe bailithe acu fá do choinne. Ba líonmhar a
bhfoinsí don ábhar seo. Do chuma go ginearálta, do chuid
dóigheanna siúil, suí, iompair éadaigh, stíleanna labhartha,
agus an craiceann agus an ghruaig a chaith tú, b'uafásach an
lón a mbaintí astu agus as rudaí nach iad, le go ndéanfaí do
cheartú agus do 'chur i do bhosca'. Sin nath coitianta dá
gcuid, 'Cuirfidh mise ina bhosca é', agus chuirfeadh. Agus
b'fhada ba leasc leat an clár a thógáil.

Thar rud ar bith eile, ba bhaothdhána uait tuairim nó moladh
ar bith a ligean uait i láthair mná ar bith acu. An focal
'agus' féin, ba chumhachtach scanrúil ina mbéal é.

'Agus nach mór an cur amach a bheadh agatsa ar na cúrsaí
sin, a Ghiolla na mbróg gáiriteach ...'

'Éistimis leis an bhodach seo go bhfaightear ár leas, agus
an grágán gruaige gan chíoradh le coicís mar mhaise ar a
cheann aige, ceann na céille móire -- dar leis féin.'

'agus nach maith mar a bhí tusa ag éisteacht le cailleach na
gcearc sin is máthair mór don chomrádaí amaideach sin
s'agat, an Rúballach, go bhfuil a cuid seafóide ar bharr do
ghoib agat lena cur ar fáil dúinne anseo..'

Mhínigh m'athair domh go ndearna na boic ghallda scéal
cinnte dá mbarúil nach raibh na mná seo i ndáiríribh agus a
leithéid seo do chaint ag teacht uathu.

'mo thrua a gciall' ar seisean, 'b'fhada go mbeadh dul
amódha mar sin ar an té a tógadh faoi scáil an mhuilinn,
b'fhada sin.'

Bíodh sin uilig mar atá, ba as tionchar na cainte agus na
gruaige údaí, a tháinig sé gur fágadh Sud ar an tsaol.
Gruaig asail a bhí air féin. Nach minic mar bheart grinn a
téadh m'athair a chuartú croise air.

'Níl mé chomh naofa sin, a uncail,' a deireadh Sud bocht. Is
féidir a fhuadach a fhágáil ormsa thar dhuine ar bith eile,
agus admhaím faoi náire go bhfuil an scéal amhlaidh. Ach bhí
mé ag caint ar choimpeart - ar a theacht, seachas ar a imeacht
as gan a chead féin.

Fíorsheaspúnach a bhí in athair Shuid, agus ba ar fhóide na
Seaspúnach a cuireadh tús leis an chleasaíocht a d'fhág ar
Sud féin an tsaol. Agus bíodh gur tugadh iarraidh i ndiaidh
an tsaolta údaí an chlann a neadú agus a shocrú ar ais ar an
talamh bheannaithe s'againn féin, theip glan ar an iarracht
a rinneadh. Chuir m'athair an locht ar an teilgeadh amach ar
an loch a bhain d'athair Shuid. Ba mhór a dhúil san
iascaireacht.

'Chaith na blaigeaird amach ar an loch an fear bocht, de
bharr gur dhúirt sé leo nár cheart baoite a dhéanamh as na
loscainn, agus go raibh muintearas gairid idir an duine agus
an loscann, rud nach gceileann a gcuma ná gcuid dóigheanna.'

Is cinnte nár chuidiú sin le cinneadh a choinneodh sa tír
chlann Shuid, agus chuala mise go bhfuair an t-athair a
thumadh mar fhuarú ar shotal dhána Sheaspúnach, ach níl
amhras ná go raibh tionchar ag rudaí eile ar an chinneadh
diomaite den bhaisteadh údaí. Ba cheann de na rudaí sin
cothú clainne, aithníodh saothrú i leith ábhar coganta a
sholáthair don dream a raibh ar an tsaol dá bharr, aithníodh
é ar phríomhchúraimí athara ar bith.

Ar tús, bhíothas i ndóchas go mb'fhéidir go mbainfeadh
Seaptús, an t-athair atá i gceist, go mbainfeadh sé slí
bheatha as an trumpa fada a bhí anall leis, nó as na
scéalta iascaireachta a bhí sé  a chur anonn chuig na
greannáin Sheaspúnacha.  Ní mar a shíltear.

Shíl m'athair go raibh 'barraíocht nótaí' aige san trumpa
fhada.

'Ní gá gur ar féin a locht,' a dúirt sé liom lá. 'Tá fad
millteanach ann. Ansin is gá i gcónaí ina leithéid de chás
an ganntanas gruaige a chur san áireamh.'

Seans fosta, go raibh Seaptús meallta faoin mhéid grinn a
bhí ina chuid scéalta, cé gur bhain siad gáirí go leor as
féin agus é á léamh ar ais dó féin sa tseomra san oíche. Ar
an drochuair, cuireadh an mhórchuid acu anall ar ais chuige,
gus ní bhfuair sé ach mionairgead as an mhéid a coinníodh.

'Níl na greannáin mar a bhí,' a  deireadh sé leis féin sa
tseomra.

Ní raibh mé féin taobh amuigh den tseomra san am nuair a
deireadh sé sin, ar ndóighe, ach níl amhras orm ná go
ndeireadh.

Fear cróga calma a bhí i Seaptús agus é i mbun a mhaitheasa
fir.  Sáitheadh i mbríste saighdiúra é, agus tugadh bataí
agus sceana troda dó, agus é ina dhéagóir go fóill. Bhí na
Seaspúnach i gceann troda le dream buí san Domhan Thoir san
am, agus d'imigh Seaptús mar dhuine acu nach raibh eagla air
roimh 'liuprúcháin bhuí an Domhain Thoir' agus a chuirfeadh
múineadh orthu. Ní tháinig an tuar go hiomlán faoin
tairngreacht.

Dúradh gur scanraigh Seaptús cuid mhór acu, agus go ndéanadh
sé damhsa millteanach ina measc, a d'fhágadh líon mór acu ar
lár nó i bhfolach sna muineacha bambú ina dhiaidh. B'fhéidir
go raibh barraíocht coiscéimeanna aige sa deireadh, mar
fuarthas greim air agus rinneadh cás deas bambú dó a mbeadh
sé féin ábalta amharc amach as agus é ag éisteacht lena
gcuid mallachtaí agus gáirí sa teanga bhuí go ceann fada go
leor.

Tugadh drochbhail ar Sheaptús bhocht le linn a chuid laetha
cáis bhambú.  Tugadh sceilpeáil fhada mhillteanach dó le
bataí den phlanda chéanna. Cuireadh uisce fuar agus
gailseacha fada de chuid an Domhain Thoir isteach ina
chluais. B'éigean dó codladh bun os cionn in amanna, agus
b'éigean dó bia saoifiúil an Domhain Thoir a ithe gach uair
a mbeadh fonn orthu é a chothú.

'Ba bheag sin de,' a deireadh m'athair. 'Thaispeáin siad
drochphictiúir shaoifiúla dó chomh maith. Bhí bothán dorcha
faoi leith acu faoi choinne thaispeáint na bpictiúr, agus
bhí sé de chumas acu na pictiúir a chur amach as lampaí agus
á ndoirteadh ar na ballaí roimhe: is dream an-chliste iad.
Ba leor sin do Sheaptús bhocht; neadaigh na pictiúir
saoifiúla scanrúla sin go domhan ina cheann bhlagaideach;
ní tháinig leis ariamh á ndíbirt as a bhlaosc. Nuair a bhí
sé anseo ba mhinic a mhusclódh a chuid béicí mé: 'Chan níos
mó pictiúr! Chan níos mó díbh! Ná feicim níos mó acu!'
Thigeadh na pictiúir údaí sin chuige ina chodladh dó; ní
chodlódh mo dheirfiúr in aon seomra leis.'

'D'éalaigh sé uatha faoi dheireadh,' a leanadh m'athair.
'Mangaire bananaí agus éisc a chuidigh leis. Thángthas sa
tóir air, ar ndóighe, agus na cait mhóra stríocacha á n-úsáid
mar mhadaí fola - tá cuid mhaith droim ar ais sa Domhan
Thoir, is cosúil. Ach ní bhfuair siad é.  Cuireadh i mbád
faoi hata bhiorach tuí é. Fágadh ina aonar ar oileán dufaire
é, ach d'éirigh leis buidéal a chur a fhad lena chuid
comrádaithe Seaspúnach gur tugadh tarrtháil air faoi
dheireadh le cuidiú báid faoi thoinn, deirtear.'

Ar scor ar bith, sílim i ndiaidh gur caitheamh sa loch é,
gur éirigh drochobair na bpictiúr níos fíochmhaire i gceann
athair Shuid, agus idir sin agus na deacrachtaí a bhain le
cúrsaí bídh, chuir sé a thrumpa fada sa bhosca lá, agus thug
sé a bhean agus a bheirt níonacha ar ais chuig tír na
Seaspúnach.  Ní tháinig aon duine acu sin ar ais chuig an
tír seo, ach tháinig mac dó chugainn, mac a tháinig ar an
tsaol i ndiaidh daofa a bheith ar ais sa tír ghallda; agus
bhí baint ag na pictiúir údaí le theacht Shuid chun ár
dtíre, agus thír a mháthara.

Obair ar fheirm turcach, a fuair Seaptús taobh amuigh dá
bhaile mhór dúchais. Ba bheag a dhúil sna fuaimeanna ná san
chuideachta ar an fheirm ach lean sé air mar oibrí turcach
inti go ceann seacht mbliana déag. Faoin am sin bhí rath mór
i ndiaidh theacht ar an fheirm gur éirigh sí cosúil le baile
mór - tithe, sráideanna, agus clóis inti, agus turcaigh mar
lucht cónaithe agus lucht cainte is siúil iontu. Ní raibh
reilig acu, áfach, mar na turcaigh a d'imigh as a mbeatha,
chuirtí a dtaisí chuig bailte móra daoine, cuid acu i dtír
na Seaspúnach agus cuid mhór acu thar sáile uaithi. Faoin am
sin a raibh a sheacht mbliana déag caite ag Seaptús i measc
na dturcach, tharla dhá rud nach raibh lena leas: tugadh
sealobair oíche isteach le cois a choinneáil leis na
hordaithe, agus thoisigh a lán de na hordaithe sin a theacht
as an Domhan Thoir. Taobh istigh dá cheann féin, is gairid
go raibh sé ar ais ina chás bambú, agus i mbothán dorcha na
bpictiúr saoifiúla scanrúla.

Níorbh fhad ina dhiaidh sin gurbh éigean é a thabhairt chuig
feirm eile, feirm shaoifiúil na ngealt. Bhí a chuid
deirfiúracha pósta agus i mbotháin dá gcuid féin, fá sin,
ach ní raibh na seacht mbliana déag bainte amach ag Sud go
fóill, agus tugadh an cinneadh go gcuirfí anall chugainne é.
Ba é m'athair a chéadthairg cúram chothú agus stiúradh Shuid
a chur ar fáil, faoi chreatacha a thí féin. Thug Searlaí
Bhearnaí triúr againn chuig an ché, oíche earraigh amháin,
in araicis ár nduine mhuinteartha de thógáil thír na
Seaspúnach, in araicis Shuid. Ba oíche chinniúna í.
marc:
Domh Beal 19 15:39:21 UTC 2019


