marc:23-06-2019

###Súil le Breitheamh thar uisce

####Oíche 1

###### Uimhir a hAon

Fuarthas cead sa deireadh an cuntas seo a scríobh a fhad is
atáthar ag fanacht le bád an Bhreithimh. Is é an Breitheamh a
shocrós mo chinniúint.  Ach an cuntas seo uilig a bheith scríofa
agam mar is ceart in am, agus é a bheith léite is tuigthe aige,
b'fhéidir go ligfeadh sé mo bheo liom. Sin rud nár ligeadh le
cimí eile a bhí á gcoinneáil ar an oileán uaine locha seo, Trumpa
Maide, ina measc,  mo iarchéile botháin: tugadh don phéist é, an
tseachtain seo a chuaigh thart.

Ná síltear gurb é mo bheatha amháin is cás liom - ann féin. Ní
hamhlaidh.  D'fhág mé rudaí gan déanamh a ba mhaith liom a fháil
déanta, más fada goirid mo shaol.  Ceann de na rudaí sin gnoithe
an bhuidéil a shocrú agus a shocrú go daingean buan - más féidir
é sin ar chor ar bith.

Ba í Cuallacht Bhricreann a chur an drochobair sin ina suí, an
oíche údaí i dTeach Ósta an Droichid, agus ba mise a ba mhó ba
chiontaí leis an ghníomh; admhaím sin. Ní hí an 'choir' sin
amháin, áfach, a thug orthu cime a dhéanamh díom.  Ba é ár
Saoisteach féin a chuir an méid sin in iúl domh, an dara hoíche
domh ar an oileán.  (Is ar éigean is gá a lua gur teideal agus
gradam dár chum sé féin a fhocal Saoisteach. ) Sin fear ar fada
leis gan mé a bheith istigh in aon seomra arís le Trumpa ar urlár
dufaire an locha, agus seo mar a labhair san oíche údaí:-

'Liosta le háireamh, a Chime 16: caidreamh míchuí leis an
namhaid, bearta fealltacha i gcoinne ceartreacht na tíre, agus i
gcoinne do theaghlaigh féin - i gcoinne d'athara, go háirithe,
caidreamh neamhghlan, mínádúrtha le cailín muinteartha,
cuideachta chontúirteach,  gadaíocht agus coireanna eile i
gcoinne maoin an duine, cothú mioscaise de aon turas i measc
comharsanna...............  (Tháinig cluas bhodhar orm leath
bealaigh fríd)  asarlaíocht sa mhullach air sin ar fad.'  Bhain
sé na cleití gruaige dá shúil chlé, agus lig osna bheag.

'Ó iar-pháirtí de do chuid féin, ón abhlóir léannta úd a dtugadh
sibh an t-ainm greannmhar 'Platón' air, a fuarthas cuid mhaith
den fhianaise i do choinne.  An tír a bhí ina suí le linn duit
féin agus do do leithéid eile a bheith i gceann bhur gcuid amaidí
mioscaisí, tá sí ina luí faoi leac le bliain anois.  Cuireadh í
le linn do chuid laethanta i dtír an namhad.

'Ní fada uainn an lá a gcuirfí an namhaid deireanach den drong
ghallda sin ar ais ar a fhód truaillithe dúchais féin, más leis
féin fód ar bith ó dhúchas, ach idir an dá linn, is gá tabhairt
faoin ruaigeadh deireanach agus faoin truailliú inár láthair féin
san am amháin.  Is minic an truailliú sin agus an namhaid a raibh
lámh mhór aige i gcruthú na truaillithe, is minic iad ag obair as
lámh a chéile.

'Cuid den ghlanadh an comhoibriú osnádúrtha sin a chur i mbuidéal
agus a bháthadh - báthadh domhain sofheice.  Cuid den ghlanadh
tusa a bheith anseo anocht mar chime, cime ag fanacht le breith,
a Chime 16.'

Chuala sé faoi Phlatón, ach ní chuala sé riamh faoi Chuallacht
Bhricreann.  An 'mionchéasadh' a luaigh Coimheádaí 3, ní
bhfuarthas an méid sin as Platón dá bharr. Dá mbainfí, is cinnte
go dtagródh Coimheádaí 1, an Saoisteach, di mar chuallacht agus
mar eagras osnádúrtha.  Maidir le Platón féin, cuireadh ar
deoraíocht é, de réir Coimheádaí 3.  B'fhéidir nár fhóir an
báthadh sa chás sin.  Cá bith áit ar cuireadh  é, is ball dínn
nach dtiocfaidh i mo láthair in aichearracht, ar scor ar bith.
Fágann sé sin méadú de thriúr ar an mhórseisear a bhí ann, an
oíche ar bunaíodh sinn.

Gidh go bhfuil an t-ainm ceillte air go fóill, ba mhaith leis an
tSaoisteach géibheannach a dhéanamh de gach mac dár líon.
Chonaic mé a liosta, rud nár thaispeáin sé domh.  Agus tá a fhios
agam gur bhreá leis thar mhac ar bith eile, an Rúballach a bheith
aige.  Mo thrua a chiall.  Is fada go bhfaighidh Coimheádaí 1,
Saoisteach an oileáin gheibhinn seo, greim ar an mhac sin, agus é
a bheith faoi choinneáil aige i gcuideachta na cuideachta, mura
dtarlaí sé go ndéanfaí malairt áite idir an easóg agus an coinín.
Scéal cinnte, ina dhiaidh sin, más beo don Rúballach ar thalamh
na tíre, dá fhad a luí faoi dhuilliúr, faoi neantóga nó faoi
chopóga, luath nó mall, nochtfaidh sé.

Ach sin ráite, cá bhfios nach mise amháin a mhaireann de líon na
Cuallachta.  Más amhlaidh nach múchta glór gach mic eile acu, in
ainneoin obair na cogaíochta, agus obair an tSaoistigh agus a
mhacasamhail go nuige seo, ba bhréa liom cluinstin ó dhuine ar
bith acu agus  a bheith i mo shuí ar shuíochán chaonaigh i  ndáil
comhairle leis.  Ní mhóthaím mé féin ionaim féin mar ba cheart
gan iad.

Athchaidreamh agus comhrá fada leis an Rúballach a ba mhó a ba
mhaith liom, fear a díbríodh as Cuallacht Bhricreann, i gcoinne
mo tholasa.  Aguistín agus Pláton a shocraigh sin, i gcoinne mo
chomhairlese.  Chuir mé trí nóta chuig Agaistín ina dhiaidh sin,
go rúnda fríd an scoilt i mbéal adhmaid a fhuinneoige, ar a binn
ard, faoi choim oícheannta ceomhara - trí nóta a mhol an
Rúballach a cheadú ar ais in ucht Chuallacht Bhricreann, faoi
choinníollacha faoi leith, ach ní léifeadh sé iad, agus níor
thagair sé daofa ó shin.

B'fhéidir gurb é sin atá i ndán don chuntas seo, go mbeidh sé ina
scríbhinn gan léamh, gan tagairt choíche á déanamh dó .  Is gá
fanacht i muinín an dóchais, áfach. Agus fiú más mar sin a bheas
sé, tá an obair scríofa de dhíth orm féin le greim éigin a fháil
orm féin arís, go háirithe agus mé scartha ó chuid fear
Chuallacht Bhricreann, ó mo mhuintir féin, agus gan a bheith
pillte ar an tír ach le mí go leith, mí nár caitheadh ach oíche
amháin uilig di ar an taobh thall de na huiscí ar fad a
thimpeallaíonn an oileán seo. Más binn féin é, ní foláin i
dtólamh an tost.

Ba mhaith mar mhalairt liom toradh tairbheach a bheith agam as
scríobadh mo phinn.  Ní tháinig óna chuid breacadóireachta go
fóill ach díobháil - mo dhíobháil féin, agus díobháil mo luchta
gaoil agus aitheantais. Agus nárbh í go díreach a thuar m'athair
an chéad lá dá dtáinig sé orm i gceann mo phinn.  Ba é an té a ba
mhó a shantaigh léann domh, ach ba bheag a mhuinín as an pheann,
mar ghléas maitheasa.

'Ní healaín ar bith duit an scríobadh pinn sin, a mhic. Is annamh
nach dtig rudaí saoifiúla contúirteacha as an obair sin, rudaí
nár chum tú féin, b'fhéidir - rudaí ar beag ar fad do bhaint leo.
Tabhair cluas do mo chomhairle, mar a dhéanfadh stócach
siosamaideach, anois. Fág an cleite sin i leataobh, agus bí liom
sa chlós go mbásaímid turcach eile agus obair cleití a dhéanamh a
mbeidh tairbhe aisti dúinn féin agus dár gcúram.'

Bhí mo chuidiú sa bhású agus sa lomadh sin ar fáil, ar ndóighe.
Ach ní thug mé cluas dá chomhairle, dálta an chuid ba mhó dá
chuid comhairle.   Ní bhfaighidh mé comhairle úr uaidh as an áit
ina bhfuil sé anois, ar scor ar bith - ach amháin gur cuireadh i
scríbhinn í - i ngan fhios dó - nó gur cuireadh i mbuidéal í i
gcoinne a thola.  Fágann sin mé gan chomhairle mo chlainne nó mo
Chullachta.  Ba mhór mo dhrochamhras ar chomhaile as foinse ar
bith eile agus an tír mar atá sí, ina cíor thuathail, faoi
dhamhsa agus léimní na namhad agus na ngealt.

Maidir leis an bhreitheamh a thiocfas chugam ina bhád, ná
cuirtear an gnáthphictiúr dá leithéid roimh shúil: róbaí dubha go
hurlár, coiléar righin bán, folt bréige den tseandéanamh ar
mhórchloigeann ina bhfuil leabharlanna de léann rúndiamhair,
pince-nez roimh phéire de shúile ríghéara, caint tomhaiste i
gcanúint chaol ghallda, casúr beag le bualadh ar phláta bheag
adhmaid.... Ná tógtar do phictiúr le haon ní díofa sin, agus tar
lena i bhfad níos lú sonraí.  Cuideoidh mé leis an tógail, ó
tharla aithne mhaith phearsanta agam ar an té a éisteos mo chás.

Maidir le ceirteach, in áit na róbaí, samhlaítear naprún donn
siopa nó tábhairne ar chorp théagartha.  San áit a mbeadh an folt
bréige, leagtar blagaid ghlan agus í ag lonrú faoi sholas as
fuinneog dhoiléir shráide.  In áit na láimhe bige nach bhfeictear
ina craiceann féin agus í i gceann a casúir, feictear an dá láimh
breicneacha nochtaithe go huillinn, agus neart á léiriú iontu a
shocródh bairille ina dhialait go teann, agus bhéarfadh trioblóid
chomh fada leis an doras de ghreim cluaise ná muineáil.

Maidir le léann, gidh nach mórán de chéimeanna a theastódh lena
thabhairt óna dhoras féin go céimeanna cloiche Leabharlann an
Bhaile, lá ar bith, níor bhreac riamh ach fíorbheagán de laethe,
a ndearnadh a leithéid de thuras lena linn.  Agus an léann fir
altóra a ndearnadh iarracht a chur ina bhlaosc, níor neadaíodh
riamh san fhoirgneamh sin é.  Ach ina dhiaidh sin is uile, chan
blaosc gan léann í.

Ba ríléir domhsa sin,  le linn na laetha a chaith mé mar ghiolla
buidéal aige.  Léifeadh sé greannán ar bith gan stró, agus níor
bheag a mbainfí de gháirí as a bhéal leathan dá mbarr.
Thuigfeadh sé gach rún i leabharthaí an tsiopa, agus san gheall
casta capaill. D'iompar a bhlaosc an leabhar cairde ar fad.

Agus más cuidiú le breitheamh tuigbheáil a bheith aige ar nádúr
an duine, cá bhfuil mar a thiocfadh oiliúint ab fhearr a fháil nó
a bhfuil ar fáil faoi theach tábhairne.  An gaol idir an duine
agus a chuid cainte, an gaol idir a chuid pleananna agus a bhfuil
déanta aige cheana féin, an gaol idir an gaisce a dhéanfadh sé
agus an gníomh féin a dhéanfaidh sé....  ba mhaith mar a
thuigfeadh sé sin ar fad, agus chan amháin óna chuid laetha i
gceannas ar an teach ach ó na laetha ar fad a chaith sé ó aimsir
a leanbaíochta anall, mar is i dTeach Ósta an Droichid a tógadh é.

Ansin níor mhiste a nádúr féin - nó an chuid de atá inléite -
níor mhiste é sin a chur san áireamh, agus a thréithe mar
bhreitheamh a mheas.  Fear stuama socair, gan dúil aige as
deifre, nó muinín aisti.  Amhránaí ag a bhfuil na mílte
seanamhrán ar bharr a ghoib aige, ach amhránaí ciúin.  Scéalaí
agus seanchaí  a d'éist mórán agus a chan beagán, ach amháin
nuair ab fhiú leis caint nó seanachas a ligean uaidh. Ciclipéid
ginealaigh don bhaile ar fad é.  Cé a cheilfeadh an teideal
'saoi' air, mar sin?  Chan mise, ar scor ar bith, agus cha dtig
liom smaointiú ar bhreitheamh ab fhearr liom mar rogha, mura
ceadmhach domh mac as Cuallacht Bhricreann féin a ainmniú.

Mura leor sin le pictiúr a thógáil den bhreitheamh a shocrós
cé acu a gheobhas mé mo ghnáthshaoirse lae ar ais, nó a gheobhas
an phéist mar bhéile sacraiminte mé féin mar a fuair sé Trumpa
Maide, mura leo libh sin, is fearr i bhfad bhur gcumas
dathadóireachta  i ndiaidh daoibh an chéad chuid eile den chuntas
seo léamh.

An cead a fuarthas an cuntas seo a scríobh, is cead faoi
choinníollacha é.  Ar cheann acu atá an coinníoll gur le linn an
ama 'shaoir' s'agam, a chaithfear an scríobh a dhéanamh - san
oíche, agus chan gach oíche ach trí cinn acu sa tseachtain.

An chéad oíche eile, an chuid a scríofas mé, bainfidh sé le mo
chéad laetha mar ghiolla buidéal i dTeach Ósta an Droichid, i
ndiaidh pilleadh domh ó mo chéad deoraíochta, agus Sacús Theach
an Droichid ina shaoiste chineálta orm.  Gura cineálta a bhreith
orm an tráth a dtiocfaidh sí. Agus go dtige sé slán ar an abhainn
agus fríd na crainn ina bhfuil an namhaid ar beag orthu a ghradam
agus a bheatha.  Agus go sroiche sé cladach an oileáin seo in am,
is é sin sula bhfága an bhreith le déanamh ag an tSaoisteach, mar
a tharla i gcás Thrumpa Maide, mo iarchéile botháin a gcrothaím a
ghlór binn faoin chliathdhíon go mór.


-----------------------------

Oíche 2


Bob a ba siocair le mo chéad deoraíocht, bob dár bhuail
mé féin agus an Rúballach ar shíothmhaor ghallda gan mhaith a
neadaíodh inar measc sna laethanta roimh thús na cogaíochta
reatha seo.  Bob soineanta go leor a bhain le madaí a bhí ann,
ach bob cinniúnach ar chuid mhaith dóigheanna. Dá bharr,
bheartaigh an síothmhaor bás mo dhilchara conda féin, Topnús, rud
a thug orm dán a scríobh, dán a foilsíodh ar an nuachtán áitiúil,
dán a bhain duais domh ach a bhain tuilleadh binbe as an
tsíothmhaor nuair a fuair sé aistrithe é: ar Thopnús a dhírigh sé
a chéad drochbheart claiteach; ach ar m'athair a dhírigh sé an
dara ceann. Dá bharr, go hindíreach, mar sin de, tugadh ar
m'athair mise a chur i bhfolach, agus a chuid gníomhartha féin a
chúngú go mór, agus choinneáil faoi cheilt mhéadaithe. Ba
ghníomhartha i gcónaí iad a bhain le cothú na clainne, cothú ar
ola ar chroí mo shíothmhaoir laghdú maith a theacht air.

Lean iarsmaí eile.  Sular cuireadh tús le mo thréimhse
deoraíochta, chuala Agaisín faoin bhob. Thaitin sé go mór
leis. Tharla lámh nach beag ag an tsíothmhaor i bhfeallmharú a
athara. Bhí slán fágtha aige ag a chuid staidéir mar ábhar fir
altóra. Bhí tús curtha aige le staidéar eile, agus ba mhó a shuim
san fhilíocht. D'iarr sé orm theacht ar cuairt chuige ina theach.
Thug a mháthair bonnóga agus tae dúinn sa tseomra. Bhí cuid mhór
le rá aige. Réitigh muid go breá le chéile. Mhol sé cruinniú. An
oíche dár gcionn, thug sé Platón leis chuig an chruinniú; thug
mise an Rúballach agus mo chol ceathair Sud. Cuireadh tús le
Cuallacht Bhricreann. Bhí gach mac againn iontach tógtha.

Cuireadh deireadh le mo chéad tréimhse deoraíochta, as siocair
dea-obair Chuallacht Bhricreann. Ní raibh a fhios ach ag
fíorbheagán gur mar sin a bhí ar ndóighe. Ba é Sud a mhínigh na
cúrsaí domhsa, le linn mo chéad oíche ar ais; lena linn fosta,
chuir m'athair in iúl domh go bhfuair sé jab domh - mar ghiolla
buidéal i dTeach Ósta an Droichid.

Déanfar iontas den ainm Sud, ceann de chuid na Seaspúnach,
an dream gallda is namhaid dúinn ó dhúchas, agus an dream a
bhfuil dronga dá bpór dár seilg go fíochmhar cíocrach fríd
chrainn na coilleadh móire i láthair na huaire.  Beifear ar
an eolas gur shantaigh siad ár gcuid talaimh i ndiaidh daofa
éirí ábalta longa a thógáil den ghiúis agus gloiní féachana
a dhíriú ar ár gcladaigh; gur chum siad bríonna bréaga as a
leagan féin den leabhar bheannaithe a cheadaigh ár gcur faoi
chois agus slad iomlán a dhéanamh orainn; gur chuir siad
rompu amhlaidh ár gceansú inár gcoileáin lútála; gur éirigh
sé de fhlaithiúlacht iontu a ndlí, a gcaint, a gceirteach,
agus a ngruaig a bhronnadh orainn; agus beifear ar an eolas
chomh maith nár éirigh go hiomlán lena gcuid seifteanna.
Seo i mo dhiaidh cúrsaí is eol do gach mhac agus iníon faoi
bhun gruaige ar bith. Ach beidh fonn oraibh foghlaim faoin dóigh
ar tharla Sud mar lipéad ar chol ceathrar domhsa, agus faoin
dóigh ar éirigh sé ina ghaiscíoch i measc mac Chuallacht
Bhricreann, in ainneoin a leath-phóir.

Cá bith cad é an nádúr a fágadh sna cailíní de thógáil
mháthair mo athara, tháinig de chinniúint ar an mhórchuid
acu go ndeachaigh siad a luí le boic den phór ghallda, an
tráth a dtáinig críoch lena gcuid reatha agus damhsaí
léimneacha. Ba ar an ghruaig agus ar an chaint mhuilinn a
leag m'athair an milleán.

'Agus an ghruaig mar sin orthu agus caint na scuitseoirí
chomh tréan sin acu, ní hionadh ar bith é gur chríochnaigh
siad ar na tochasóirí ar shocraigh siad orthu fá dheireadh,
na créatúir.'

Maidir leis an ghruaig ní bhfuair mé riamh - agus ní
bhfaighidh mé choíche anois - a bheachtú cé acu don dath
aiceanta nó buidéil, don cheangal nó don chóiriú a bhí sé ag
tagairt, nó do mheascán faoi leith de na rudaí sin ar fad;
ach thug sé a thuilleadh eolais domh faoi ghnoithe na
cainte.

Ba sa mhuileann a fuarthas mo mháthair mhór mar chéile agus
mar ghléas buanaithe clainne, ach ba bhean chiúin mhodhúil í
- go mbaintear aisti é, agus rud eile de, bhí caint na
tuaithe aici chomh maith. Níorbh amhlaidh do na níonacha a
thóg sí. Ba thréan a mbíodh de eagla orm féin rompu, agus
b'uafás liom a bheith fágtha leo agus gan sa chuideachta ach
mná.

Ní ghlacfadh sé ach an mhionchuid de bhomaite i do láthair
go mbeadh ualach millteanach de ábhar magaidh agus
ceartaithe bailithe acu fá do choinne. Ba líonmhar a
bhfoinsí don ábhar seo. Do chuma go ginearálta, do chuid
dóigheanna siúil, suí, iompair éadaigh, stíleanna labhartha,
agus an craiceann agus an ghruaig a chaith tú, b'uafásach an
lón a mbaintí astu agus as rudaí nach iad, le go ndéanfaí do
cheartú agus do 'chur i do bhosca'. Sin nath coitianta dá
gcuid, 'Cuirfidh mise ina bhosca é', agus chuirfeadh - agus
chuir. Agus b'fhada ba leasc leat an clár a thógáil.

Thar rud ar bith eile, ba bhaothdhána uait tuairim nó moladh
ar bith a ligean uait i láthair mná ar bith acu. An focal
'agus' féin, ba chumhachtach scanrúil ina mbéal é.

'Agus nach mór an cur amach a bheadh agatsa ar na cúrsaí
sin, a Ghiolla na mbróg gáiriteach ...'

'Éistimis leis an bhodach seo go ndéanfar ár leas, agus
an grágán gruaige gan chíoradh le coicís mar mhaise ar a
cheann aige, ceann na céille móire -- dar leis féin.'

'agus nach maith mar a bhí tusa ag éisteacht le cailleach na
gcearc sin is máthair mór don chomrádaí amaideach sin
s'agat, an Rúballach, go bhfuil a cuid seafóide ar bharr do
ghoib agat lena cur ar fáil dúinne anseo..'

Mhínigh m'athair domh go ndearna na boic ghallda scéal
cinnte dá mbarúil nach raibh na mná seo i ndáiríribh agus a
leithéid seo do chaint ag teacht uathu.

'mo thrua a gciall' ar seisean, 'b'fhada go mbeadh dul
amódha mar sin ar an té a tógadh faoi scáil an mhuilinn -
b'fhada sin.'

Bíodh sin uilig mar atá, ba as tionchar na cainte agus na
gruaige údaí, a tháinig sé gur fágadh Sud ar an tsaol.
Gruaig asail a bhí air féin. Nach minic mar bheart grinn a
théadh m'athair a chuartú croise air.

'Níl mé chomh naofa sin, a uncail,' a deireadh Sud bocht.

Is féidir a fhuadach a fhágáil ormsa, thar dhuine ar bith
eile, dá raibh ann an oíche sin, agus admhaím faoi náire go
bhfuil an scéal amhlaidh.  Ach bhí mé ag caint ar a
choimpeart - ar a theacht, seachas ar a imeacht as, gan a
chead féin.

FíorSheaspúnach a bhí in athair Shuid, agus ba ar fhóide na
Seaspúnach a cuireadh tús leis an chleasaíocht a d'fhág Sud
féin an tsaol. Agus bíodh gur tugadh iarraidh i ndiaidh an
tsaolta údaí, an chlann a neadú agus a shocrú ar ais ar an
talamh bheannaithe s'againn féin, theip glan ar an iarracht
a rinneadh. Chuir m'athair an locht ar an teilgeadh amach ar
an loch a bhain d'athair Shuid. Ba mhór a dhúil san
iascaireacht.

'Chaith na blaigeaird amach ar an loch an fear bocht, de
bharr gur dhúirt sé leo nár cheart baoite a dhéanamh as na
loscainn, agus go raibh muintearas gairid idir an duine agus
an loscann, rud nach gceileann a gcuma ná gcuid dóigheanna.'

Is cinnte nár chuidiú sin le cinneadh a choinneodh sa tír
chlann Shuid, agus chuala mise go bhfuair an t-athair a
thumadh mar fhuarú ar shotal dhána Sheaspúnach, ach níl
amhras ná go raibh tionchar ag rudaí eile ar an chinneadh
diomaite den bhaisteadh údaí. Ba cheann de na rudaí sin
cothú clainne: aithníodh saothrú i leith ábhar coganta a
sholáthair don dream a raibh ar an tsaol dá bharr, aithníodh
é ar phríomhchúraimí athara ar bith, san am.

Ar tús, bhíothas i ndóchas go mb'fhéidir go mbainfeadh
Seaptús, an t-athair atá i gceist, go mbainfeadh sé slí
bheatha as an trumpa fada a bhí anall leis, nó as na
scéalta iascaireachta a bhí sé  a chur anonn chuig na
greannáin Sheaspúnacha.  Ní mar a shíltear.

Shíl m'athair go raibh 'barraíocht nótaí' aige san trumpa
fhada.

'Ní gá gur ar féin a locht,' a dúirt sé liom lá. 'Tá fad
millteanach ann. Ansin is gá i gcónaí ina leithéid de chás
an ganntanas gruaige a chur san áireamh.'

Seans fosta, go raibh Seaptús meallta faoin mhéid grinn a
bhí ina chuid scéalta, cé gur bhain siad gáirí go leor as
féin agus é á léamh ar ais dó féin sa tseomra san oíche. Ar
an drochuair, cuireadh an mhórchuid acu anall ar ais chuige,
agus ní bhfuair sé ach mionairgead as an mhéid a coinníodh.

'Níl na greannáin mar a bhí,' a  deireadh sé leis féin sa
tseomra.

Ní raibh mé féin taobh amuigh den tseomra san am nuair a
deireadh sé sin, ar ndóighe, ach níl amhras orm ná go
ndeireadh.

Fear cróga calma a bhí i Seaptús agus é i mbun a mhaitheasa
fir.  Sáitheadh i mbríste saighdiúra é, agus tugadh bataí
agus sceana troda dó, agus é ina dhéagóir go fóill. Bhí na
Seaspúnach i gceann troda le dream buí san Domhan Thoir san
am, agus d'imigh Seaptús mar dhuine acu nach raibh eagla air
roimh 'liuprúcháin bhuí an Domhain Thoir' agus a chuirfeadh
múineadh orthu. Ní tháinig an tuar go hiomlán faoin
tairngreacht.

Dúradh gur scanraigh Seaptús cuid mhór acu, agus go ndéanadh
sé damhsa millteanach ina measc, a d'fhágadh líon mór acu ar
lár nó i bhfolach sna muineacha bambú ina dhiaidh. B'fhéidir
go raibh barraíocht coiscéimeanna aige sa deireadh, dalta
nótaí a thrumpa, mar fuarthas greim air agus rinneadh cás
deas bambú dó, a mbeadh sé féin ábalta amharc amach as agus
é ag éisteacht lena gcuid mallachtaí agus gáirí magúla sa
teanga bhuí s'acu go ceann fada go leor.

Tugadh drochbhail ar Sheaptús bhocht le linn a chuid laetha
cáis bhambú.  Tugadh sceilpeáil fhada mhillteanach dó le
bataí den phlanda chéanna. Cuireadh uisce fuar agus
gailseacha fada de chuid an Domhain Thoir isteach ina
chluais. B'éigean dó codladh bun os cionn in amanna, agus
b'éigean dó bia saoifiúil an Domhain Thoir a ithe san uair
a mbeadh fonn orthu é a chothú.

'Ba bheag sin de,' a deireadh m'athair. 'Thaispeáin siad
drochphictiúir shaoifiúla dó chomh maith. Bhí bothán dorcha
faoi leith acu faoi choinne thaispeáint na bpictiúr, agus
bhí sé de chumas acu na pictiúir a chur amach as lampaí agus
á ndoirteadh ar na ballaí roimhe: is dream an-chliste iad.
Ba leor sin do Sheaptús bhocht; neadaigh na pictiúir
saoifiúla scanrúla sin go domhan ina cheann bhlagaideach;
ní tháinig leis ariamh á ndíbirt as a bhlaosc. Nuair a bhí
sé anseo ba mhinic a mhusclódh a chuid béicí mé: 'Chan níos
mó pictiúr! Chan níos mó díbh! Á!á!a! Ná feicim níos mó acu!'
Thigeadh na pictiúir údaí sin chuige ina chodladh dó; ní
chodlódh mo dheirfiúr in aon seomra leis; is beag a foighid
dá mhacasamhail sin le linn ama shuain.'

'D'éalaigh sé uatha faoi dheireadh,' a leanadh m'athair.
'Mangaire bananaí agus éisc a chuidigh leis. Thángthas sa
tóir air, ar ndóighe, agus na cait mhóra stríocacha á n-úsáid
mar mhadaí fola - tá cuid mhaith droim ar ais sa Domhan
Thoir, is cosúil. Ach ní bhfuair siad é.  Cuireadh i mbád
faoi hata bhiorach tuí é. Fágadh ina aonar ar oileán dufaire
é, ach d'éirigh leis buidéal a chur a fhad lena chuid
comrádaithe Seaspúnach gur tugadh tarrtháil air faoi
dheireadh le cuidiú báid faoi thoinn, deirtear.'

Ar scor ar bith, sílim i ndiaidh gur caitheamh sa loch é,
gur éirigh drochobair na bpictiúr níos fíochmhaire i gceann
athair Shuid, agus idir sin agus na deacrachtaí a bhain le
cúrsaí bídh, chuir sé a thrumpa fada ina bhosca lá, agus thug
sé a bhean agus a bheirt níonacha ar ais chuig tír na
Seaspúnach.  Ní tháinig aon duine acu sin ar ais chuig an
tír seo, ach tháinig mac dó chugainn, mac a tháinig ar an
tsaol i ndiaidh daofa a bheith ar ais sa tír ghallda; agus
bhí baint ag na pictiúir údaí le theacht Shuid chun ár
dtíre, agus thír a mháthara.

Obair ar fheirm turcach, a fuair Seaptús taobh amuigh dá
bhaile mhór dúchais. Ba bheag a dhúil sna fuaimeanna ná san
chuideachta fáoin fheirm údaí ach lean sé air mar oibrí
turcach inti go ceann seacht mbliana déag. Faoin am sin bhí
rath mór i ndiaidh theacht ar an fheirm gur éirigh sí cosúil
le baile mór - tithe, sráideanna, agus clóis inti, agus
turcaigh mar lucht cónaithe agus lucht cainte is siúil
iontu.

Ní raibh reilig acu, áfach, mar na turcaigh a d'imigh as a
mbeatha, chuirtí a dtaisí chuig bailte móra daoine, cuid acu
i dtír na Seaspúnach agus cuid mhór acu thar sáile uaithi.
Faoin am sin a raibh a sheacht mbliana déag caite ag Seaptús
i measc na dturcach, tharla dhá rud nach raibh lena leas:
tugadh sealobair oíche isteach le cois a choinneáil leis na
hordaithe, agus thoisigh a lán de na hordaithe sin a theacht
as an Domhan Thoir. Taobh istigh dá cheann féin, is gairid
go raibh sé ar ais ina chás bambú, agus i mbothán dorcha na
bpictiúr saoifiúla scanrúla.

Níorbh fhad ina dhiaidh sin gurbh éigean é a thabhairt chuig
feirm eile, feirm shaoifiúil na ngealt, áit a mbíodh sé féin
agus comrádaithe dá chuid sa tóir ar thurcaigh agus ar éin
de chleití eile fud urláir an tí mhóir.  Ó thaobh ghnoithe
Shuid de, bhí a chuid deirfiúracha pósta agus i mbotháin dá
gcuid féin, fán tráth sin, ach ní raibh na seacht mbliana
déag bainte amach aige go fóill, agus tugadh an cinneadh
go gcuirfí anall chugainne é.  Ba é m'athair a chéadthairg
cúram chothú agus stiúradh Shuid a chur ar fáil, faoi
chreatacha an tí s'againne.

Thug Searlaí Bhearnaí triúr againn chuig an ché, oíche
earraigh amháin, in araicis ár nduine mhuinteartha de
thógáil thír na Seaspúnach, in araicis Shuid. Ba oíche
chinniúna í.

marc: Domh Beal 19 15:39:21 UTC 2019

-----------------
Oíche 2


Bob a ba siocair le mo chéad deoraíocht, bob dár bhuail
mé féin agus an Rúballach ar shíothmhaor ghallda gan mhaith a
neadaíodh inar measc sna laethanta roimh thús na cogaíochta
reatha seo.  Bob soineanta go leor a bhain le madaí a bhí ann,
ach bob cinniúnach ar chuid mhaith dóigheanna. Dá bharr,
bheartaigh an síothmhaor bás mo dhilchara conda féin, Topnús, rud
a thug orm dán a scríobh, dán a foilsíodh ar an nuachtán áitiúil,
dán a bhain duais domh ach a bhain tuilleadh binbe as an
tsíothmhaor nuair a fuair sé aistrithe é: ar Thopnús a dhírigh sé
a chéad drochbheart claiteach; ach ar m'athair a dhírigh sé an
dara ceann. Dá bharr, go hindíreach, mar sin de, tugadh ar
m'athair mise a chur i bhfolach, agus a chuid gníomhartha féin a
chúngú go mór, agus choinneáil faoi cheilt mhéadaithe. Ba
ghníomhartha i gcónaí iad a bhain le cothú na clainne, cothú ar
ola ar chroí mo shíothmhaoir laghdú maith a theacht air.

Lean iarsmaí eile.  Sular cuireadh tús le mo thréimhse
deoraíochta, chuala Agaisín faoin bhob. Thaitin sé go mór
leis. Tharla lámh nach beag ag an tsíothmhaor i bhfeallmharú a
athara. Bhí slán fágtha aige ag a chuid staidéir mar ábhar fir
altóra. Bhí tús curtha aige le staidéar eile, agus ba mhó a shuim
san fhilíocht. D'iarr sé orm theacht ar cuairt chuige ina theach.
Thug a mháthair bonnóga agus tae dúinn sa tseomra. Bhí cuid mhór
le rá aige. Réitigh muid go breá le chéile. Mhol sé cruinniú. An
oíche dár gcionn, thug sé Platón leis chuig an chruinniú; thug
mise an Rúballach agus mo chol ceathair Sud. Cuireadh tús le
Cuallacht Bhricreann. Bhí gach mac againn iontach tógtha.

Cuireadh deireadh le mo chéad tréimhse deoraíochta, as siocair
dea-obair Chuallacht Bhricreann. Ní raibh a fhios ach ag
fíorbheagán gur mar sin a bhí ar ndóighe. Ba é Sud a mhínigh na
cúrsaí domhsa, le linn mo chéad oíche ar ais; lena linn fosta,
chuir m'athair in iúl domh go bhfuair sé jab domh - mar ghiolla
buidéal i dTeach Ósta an Droichid.

Déanfar iontas den ainm Sud, ceann de chuid na Seaspúnach,
an dream gallda is namhaid dúinn ó dhúchas, agus an dream a
bhfuil dronga dá bpór dár seilg go fíochmhar cíocrach fríd
chrainn na coilleadh móire i láthair na huaire.  Beifear ar
an eolas gur shantaigh siad ár gcuid talaimh i ndiaidh daofa
éirí ábalta longa a thógáil den ghiúis agus gloiní féachana
a dhíriú ar ár gcladaigh; gur chum siad bríonna bréaga as a
leagan féin den leabhar bheannaithe a cheadaigh ár gcur faoi
chois agus slad iomlán a dhéanamh orainn; gur chuir siad
rompu amhlaidh ár gceansú inár gcoileáin lútála; gur éirigh
sé de fhlaithiúlacht iontu a ndlí, a gcaint, a gceirteach,
agus a ngruaig a bhronnadh orainn; agus beifear ar an eolas
chomh maith nár éirigh go hiomlán lena gcuid seifteanna.
Seo i mo dhiaidh cúrsaí is eol do gach mhac agus iníon faoi
bhun gruaige ar bith. Ach beidh fonn oraibh foghlaim faoin dóigh
ar tharla Sud mar lipéad ar chol ceathrar domhsa, agus faoin
dóigh ar éirigh sé ina ghaiscíoch i measc mac Chuallacht
Bhricreann, in ainneoin a leath-phóir.

Cá bith cad é an nádúr a fágadh sna cailíní de thógáil
mháthair mo athara, tháinig de chinniúint ar an mhórchuid
acu go ndeachaigh siad a luí le boic den phór ghallda, an
tráth a dtáinig críoch lena gcuid reatha agus damhsaí
léimneacha. Ba ar an ghruaig agus ar an chaint mhuilinn a
leag m'athair an milleán.

'Agus an ghruaig mar sin orthu agus caint na scuitseoirí
chomh tréan sin acu, ní hionadh ar bith é gur chríochnaigh
siad ar na tochasóirí ar shocraigh siad orthu fá dheireadh,
na créatúir.'

Maidir leis an ghruaig ní bhfuair mé riamh - agus ní
bhfaighidh mé choíche anois - a bheachtú cé acu don dath
aiceanta nó buidéil, don cheangal nó don chóiriú a bhí sé ag
tagairt, nó do mheascán faoi leith de na rudaí sin ar fad;
ach thug sé a thuilleadh eolais domh faoi ghnoithe na
cainte.

Ba sa mhuileann a fuarthas mo mháthair mhór mar chéile agus
mar ghléas buanaithe clainne, ach ba bhean chiúin mhodhúil í
- go mbaintear aisti é, agus rud eile de, bhí caint na
tuaithe aici chomh maith. Níorbh amhlaidh do na níonacha a
thóg sí. Ba thréan a mbíodh de eagla orm féin rompu, agus
b'uafás liom a bheith fágtha leo agus gan sa chuideachta ach
mná.

Ní ghlacfadh sé ach an mhionchuid de bhomaite i do láthair
go mbeadh ualach millteanach de ábhar magaidh agus
ceartaithe bailithe acu fá do choinne. Ba líonmhar a
bhfoinsí don ábhar seo. Do chuma go ginearálta, do chuid
dóigheanna siúil, suí, iompair éadaigh, stíleanna labhartha,
agus an craiceann agus an ghruaig a chaith tú, b'uafásach an
lón a mbaintí astu agus as rudaí nach iad, le go ndéanfaí do
cheartú agus do 'chur i do bhosca'. Sin nath coitianta dá
gcuid, 'Cuirfidh mise ina bhosca é', agus chuirfeadh - agus
chuir. Agus b'fhada ba leasc leat an clár a thógáil.

Thar rud ar bith eile, ba bhaothdhána uait tuairim nó moladh
ar bith a ligean uait i láthair mná ar bith acu. An focal
'agus' féin, ba chumhachtach scanrúil ina mbéal é.

'Agus nach mór an cur amach a bheadh agatsa ar na cúrsaí
sin, a Ghiolla na mbróg gáiriteach ...'

'Éistimis leis an bhodach seo go ndéanfar ár leas, agus
an grágán gruaige gan chíoradh le coicís mar mhaise ar a
cheann aige, ceann na céille móire -- dar leis féin.'

'agus nach maith mar a bhí tusa ag éisteacht le cailleach na
gcearc sin is máthair mór don chomrádaí amaideach sin
s'agat, an Rúballach, go bhfuil a cuid seafóide ar bharr do
ghoib agat lena cur ar fáil dúinne anseo..'

Mhínigh m'athair domh go ndearna na boic ghallda scéal
cinnte dá mbarúil nach raibh na mná seo i ndáiríribh agus a
leithéid seo do chaint ag teacht uathu.

'mo thrua a gciall' ar seisean, 'b'fhada go mbeadh dul
amódha mar sin ar an té a tógadh faoi scáil an mhuilinn -
b'fhada sin.'

Bíodh sin uilig mar atá, ba as tionchar na cainte agus na
gruaige údaí, a tháinig sé gur fágadh Sud ar an tsaol.
Gruaig asail a bhí air féin. Nach minic mar bheart grinn a
théadh m'athair a chuartú croise air.

'Níl mé chomh naofa sin, a uncail,' a deireadh Sud bocht.

Is féidir a fhuadach a fhágáil ormsa, thar dhuine ar bith
eile, dá raibh ann an oíche sin, agus admhaím faoi náire go
bhfuil an scéal amhlaidh.  Ach bhí mé ag caint ar a
choimpeart - ar a theacht, seachas ar a imeacht as, gan a
chead féin.

FíorSheaspúnach a bhí in athair Shuid, agus ba ar fhóide na
Seaspúnach a cuireadh tús leis an chleasaíocht a d'fhág Sud
féin an tsaol. Agus bíodh gur tugadh iarraidh i ndiaidh an
tsaolta údaí, an chlann a neadú agus a shocrú ar ais ar an
talamh bheannaithe s'againn féin, theip glan ar an iarracht
a rinneadh. Chuir m'athair an locht ar an teilgeadh amach ar
an loch a bhain d'athair Shuid. Ba mhór a dhúil san
iascaireacht.

'Chaith na blaigeaird amach ar an loch an fear bocht, de
bharr gur dhúirt sé leo nár cheart baoite a dhéanamh as na
loscainn, agus go raibh muintearas gairid idir an duine agus
an loscann, rud nach gceileann a gcuma ná gcuid dóigheanna.'

Is cinnte nár chuidiú sin le cinneadh a choinneodh sa tír
chlann Shuid, agus chuala mise go bhfuair an t-athair a
thumadh mar fhuarú ar shotal dhána Sheaspúnach, ach níl
amhras ná go raibh tionchar ag rudaí eile ar an chinneadh
diomaite den bhaisteadh údaí. Ba cheann de na rudaí sin
cothú clainne: aithníodh saothrú i leith ábhar coganta a
sholáthair don dream a raibh ar an tsaol dá bharr, aithníodh
é ar phríomhchúraimí athara ar bith, san am.

Ar tús, bhíothas i ndóchas go mb'fhéidir go mbainfeadh
Seaptús, an t-athair atá i gceist, go mbainfeadh sé slí
bheatha as an trumpa fada a bhí anall leis, nó as na
scéalta iascaireachta a bhí sé  a chur anonn chuig na
greannáin Sheaspúnacha.  Ní mar a shíltear.

Shíl m'athair go raibh 'barraíocht nótaí' aige san trumpa
fhada.

'Ní gá gur ar féin a locht,' a dúirt sé liom lá. 'Tá fad
millteanach ann. Ansin is gá i gcónaí ina leithéid de chás
an ganntanas gruaige a chur san áireamh.'

Seans fosta, go raibh Seaptús meallta faoin mhéid grinn a
bhí ina chuid scéalta, cé gur bhain siad gáirí go leor as
féin agus é á léamh ar ais dó féin sa tseomra san oíche. Ar
an drochuair, cuireadh an mhórchuid acu anall ar ais chuige,
agus ní bhfuair sé ach mionairgead as an mhéid a coinníodh.

'Níl na greannáin mar a bhí,' a  deireadh sé leis féin sa
tseomra.

Ní raibh mé féin taobh amuigh den tseomra san am nuair a
deireadh sé sin, ar ndóighe, ach níl amhras orm ná go
ndeireadh.

Fear cróga calma a bhí i Seaptús agus é i mbun a mhaitheasa
fir.  Sáitheadh i mbríste saighdiúra é, agus tugadh bataí
agus sceana troda dó, agus é ina dhéagóir go fóill. Bhí na
Seaspúnach i gceann troda le dream buí san Domhan Thoir san
am, agus d'imigh Seaptús mar dhuine acu nach raibh eagla air
roimh 'liuprúcháin bhuí an Domhain Thoir' agus a chuirfeadh
múineadh orthu. Ní tháinig an tuar go hiomlán faoin
tairngreacht.

Dúradh gur scanraigh Seaptús cuid mhór acu, agus go ndéanadh
sé damhsa millteanach ina measc, a d'fhágadh líon mór acu ar
lár nó i bhfolach sna muineacha bambú ina dhiaidh. B'fhéidir
go raibh barraíocht coiscéimeanna aige sa deireadh, dalta
nótaí a thrumpa, mar fuarthas greim air agus rinneadh cás
deas bambú dó, a mbeadh sé féin ábalta amharc amach as agus
é ag éisteacht lena gcuid mallachtaí agus gáirí magúla sa
teanga bhuí s'acu go ceann fada go leor.

Tugadh drochbhail ar Sheaptús bhocht le linn a chuid laetha
cáis bhambú.  Tugadh sceilpeáil fhada mhillteanach dó le
bataí den phlanda chéanna. Cuireadh uisce fuar agus
gailseacha fada de chuid an Domhain Thoir isteach ina
chluais. B'éigean dó codladh bun os cionn in amanna, agus
b'éigean dó bia saoifiúil an Domhain Thoir a ithe san uair
a mbeadh fonn orthu é a chothú.

'Ba bheag sin de,' a deireadh m'athair. 'Thaispeáin siad
drochphictiúir shaoifiúla dó chomh maith. Bhí bothán dorcha
faoi leith acu faoi choinne thaispeáint na bpictiúr, agus
bhí sé de chumas acu na pictiúir a chur amach as lampaí agus
á ndoirteadh ar na ballaí roimhe: is dream an-chliste iad.
Ba leor sin do Sheaptús bhocht; neadaigh na pictiúir
saoifiúla scanrúla sin go domhan ina cheann bhlagaideach;
ní tháinig leis ariamh á ndíbirt as a bhlaosc. Nuair a bhí
sé anseo ba mhinic a mhusclódh a chuid béicí mé: 'Chan níos
mó pictiúr! Chan níos mó díbh! Á!á!a! Ná feicim níos mó acu!'
Thigeadh na pictiúir údaí sin chuige ina chodladh dó; ní
chodlódh mo dheirfiúr in aon seomra leis; is beag a foighid
dá mhacasamhail sin le linn ama shuain.'

'D'éalaigh sé uatha faoi dheireadh,' a leanadh m'athair.
'Mangaire bananaí agus éisc a chuidigh leis. Thángthas sa
tóir air, ar ndóighe, agus na cait mhóra stríocacha á n-úsáid
mar mhadaí fola - tá cuid mhaith droim ar ais sa Domhan
Thoir, is cosúil. Ach ní bhfuair siad é.  Cuireadh i mbád
faoi hata bhiorach tuí é. Fágadh ina aonar ar oileán dufaire
é, ach d'éirigh leis buidéal a chur a fhad lena chuid
comrádaithe Seaspúnach gur tugadh tarrtháil air faoi
dheireadh le cuidiú báid faoi thoinn, deirtear.'

Ar scor ar bith, sílim i ndiaidh gur caitheamh sa loch é,
gur éirigh drochobair na bpictiúr níos fíochmhaire i gceann
athair Shuid, agus idir sin agus na deacrachtaí a bhain le
cúrsaí bídh, chuir sé a thrumpa fada ina bhosca lá, agus thug
sé a bhean agus a bheirt níonacha ar ais chuig tír na
Seaspúnach.  Ní tháinig aon duine acu sin ar ais chuig an
tír seo, ach tháinig mac dó chugainn, mac a tháinig ar an
tsaol i ndiaidh daofa a bheith ar ais sa tír ghallda; agus
bhí baint ag na pictiúir údaí le theacht Shuid chun ár
dtíre, agus thír a mháthara.

Obair ar fheirm turcach, a fuair Seaptús taobh amuigh dá
bhaile mhór dúchais. Ba bheag a dhúil sna fuaimeanna ná san
chuideachta fáoin fheirm údaí ach lean sé air mar oibrí
turcach inti go ceann seacht mbliana déag. Faoin am sin bhí
rath mór i ndiaidh theacht ar an fheirm gur éirigh sí cosúil
le baile mór - tithe, sráideanna, agus clóis inti, agus
turcaigh mar lucht cónaithe agus lucht cainte is siúil
iontu.

Ní raibh reilig acu, áfach, mar na turcaigh a d'imigh as a
mbeatha, chuirtí a dtaisí chuig bailte móra daoine, cuid acu
i dtír na Seaspúnach agus cuid mhór acu thar sáile uaithi.
Faoin am sin a raibh a sheacht mbliana déag caite ag Seaptús
i measc na dturcach, tharla dhá rud nach raibh lena leas:
tugadh sealobair oíche isteach le cois a choinneáil leis na
hordaithe, agus thoisigh a lán de na hordaithe sin a theacht
as an Domhan Thoir. Taobh istigh dá cheann féin, is gairid
go raibh sé ar ais ina chás bambú, agus i mbothán dorcha na
bpictiúr saoifiúla scanrúla.

Níorbh fhad ina dhiaidh sin gurbh éigean é a thabhairt chuig
feirm eile, feirm shaoifiúil na ngealt, áit a mbíodh sé féin
agus comrádaithe dá chuid sa tóir ar thurcaigh agus ar éin
de chleití eile fud urláir an tí mhóir.  Ó thaobh ghnoithe
Shuid de, bhí a chuid deirfiúracha pósta agus i mbotháin dá
gcuid féin, fá sin, ach ní raibh na seacht mbliana déag
bainte amach ag Sud go fóill, agus tugadh an cinneadh go
gcuirfí anall chugainne é.  Ba é m'athair a chéadthairg
cúram chothú agus stiúradh Shuid a chur ar fáil, faoi
chreatacha a thí féin.

Thug Searlaí Bhearnaí triúr againn chuig an ché, oíche
earraigh amháin, in araicis ár nduine mhuinteartha de
thógáil thír na Seaspúnach, in araicis Shuid. Ba oíche
chinniúna í.

Ach ba ar oíche chinniúna eile a ba cheart díriú anois, is í
sin an oíche a tugadh ar ais mé as mo chéad tréimhse
deoraíochta. Ba é Searlaí Bhearnaí a thug ar ais mé. Agus
mar a dúradh cheana féin, ba é Sud a mhínigh domh fán dóigh
a raibh lámh nach beag ag Cuallacht Bhricreann le
m'fhuascailt.

Ní thiocfadh leis rud ar bith a mhíniú domh,ar ndóighe,
sula mbeadh deireadh leis an chóisir. Shocraigh mo mháthair
bhocht go mbeadh cóisir dheas ann domh ar mo theacht ar ais
ó mo chuid deoraíochta.

'Cad é mar d'éirigh leat tigh mo dheirféara?' arsa m'athair,
nuair a bhí mé i mo shuí de chois na tineadh.

'Cad é do bharúil?' arsa mise leis, agus mé ag iarraidh nod
eolais a chur i mo shúil nach dtuigfeadh ach é féin.

Rinne sé gáire.

'Beidh tú eolach go leor ar chúrsaí úll feasta, a mhic. Agus
is fearr thú gan amhras i ndiaidh duit tamall a chaitheamh
ar scoil leis an Amhránaí.'

Sin an t-ainm greannmhar a bhí ag m'athair ar fhear na
deirféara s'aige a chuaigh a chónaí i gceantar na n-úll.
- ainm greannmhar ar fhear go hiomlán gan ghreann agus go
hiomlán gan cheol.

'An ceithearn dubh gan mhaith!' arsa mo mháthair. 'Nach trua
gurbh éigean tú a chur ina ghaobhar nó faoi scread asail dá
leithéid!'

Ansin le m'athair 'níl a fhios agam conas mar a chríochnaigh
Siugaí suas mar bhean phósta - más pósta iad - ag an bhodach
mór buí gan mhaith sin in aon chor.'

'Bhí úllaí agus airgead aige,' arsa m'athair, 'agus ceol lá
den tsaol.'

'Ceol as greadadh drumaí, b'fhéidir, más ceol sin,' arsa mo
mháthair.

Bhí a fhios ag Sud go raibh sí ar tí caoineadh, agus dhruid
sé anonn chuici a thabhairt croí isteach di.

'Tá ceol agamsa,' ar seisean. 'Cá bhfuil mo chíor?'


Ba ghearr go raibh fad mór á bhaint as a bhosca ceoil ag
m'athair agus gach aon mhionchreathú le sonrú ar obair go
luascach ar cheann Shuid agus gach aon anonn agus anall ar
siúl ag an ghruaig asail de réir mar a bhí an béal sa tóir
go cíocrach ar pholl-láthair an nóta chuí. Siúd isteach na
mionpháistí a bhí in ainm a bheith ina luí, agus gach aon
léim agus coiscéim mhire acu go díreach mar bheadh mála
liupriúchán i ndiaidh a dhoirte amach ar an urlár os comhair
na gceoltóirí. Mhuscail cnagadh i sáil mo bhróige féin.

'Ní thabharfar Gúrdún chuig an fhuinneog anocht,' a scairt
m'athair. Tagairt don síthmhaor gan mhaith.

'Nár fhille a leithéid arís orainn, choíche,' arsa mo
mháthair, agus spion breá uirthi anois. 'An bhfaighidh mé na
spúnóga?'

'Agus nár bhánaítear a ghaosán ramhar ar ghloine dá bhfuil
ann dár bhfuinneog go deo na ndeor!' arsa Searlaí Bhearnaí,
a bhí i ndiaidh a theacht isteach. Agus bhronn sé duisín de
choiscéimeanna sean-nóis ar dhroim an urláir. Níl a fhios
agam an raibh níos mó ná sin aige. Ach dá mba é a locht
ganntanas a líonmhaireachta, ba bhlasta leat iad, agus iad á
mbualadh, an oíche sin, agus ba bhinn le cluas an cheoltóra
ar míne cluas mar a bualadh iad. Ina ndeireadh mar
choiscéimeanna bhain cnag buidéil bhiotáilte de dhéantús na
gcnoc a chuid féin ceoil as muin an tábla.

Níor moladh go bhfaigheadh mo mháthair na spúnóga a fhad
agus a bheadh sí sa tóir ar na hadharca óil.

Thost an ceol bomaite. Labhair m'athair.

'Ní chuirfinn ceist cá bhfuarthas an buidéal,' ar seisean.

'Leoga ní chuirfeá, mar nach maith mar atá a fhios agat 'mura
bhfuil sé san bhosca agam, tá sé san bhuidéal agam, agus
mura bhfuil sé sna magairlí agam..' ' Thost sé.

'Mo leithscéal domhain, a chailíní, agus a chuideachta; is a
mhalairt de chuideachta a chleachtann Searlaí Bhearnaí
bocht, de ghnáth, ar an drochuair dó féin, mar tá sé chun
drabhláis agus chun donais acu, mo mhallacht orthu idir fhir
agus mhná.'

'Maithfear anseo thú, a Shearlaí Bhearnaí, mura maithfear in
áit eile,' arsa m'athair. 'Tuilleadh ispíní chuig Searlaí
Bhearnaí.' Agus baineadh an tuilleadh sin den tsorn le fonn.
Anois, bhí an dá dhorn lán ag an fhear chorcra. Cheol sé
amhrán dá chuid nach raibh gáirsiúil. Thug sé leis glór gach
duine isteach sa churfá le luascadh lúfar dá ispín - glór
gach duine diomaite d'fhear na círe.

'Ní cuideachta go Searlaí Bhearnaí,' arsa m'athair.

Ba san am sin a thréig mise an chuideachta go ceann tamaill
as siocair gnoithe a bheith agam leis an 'asal'. I mo
sheasamh domh, ansin chuala mé an cnag ar an fhuinneog.

Sheas mé ar chlár an bhabhla a chur mo chinn amach ar an
fhuinneog a chur faisnéise an té a bhuail. Teachtaire lena
theachtaireacht chugam a bhí ann.

Gasúr teachtaireachta de chuid Agaistín a bhí ann. D'aithin
mé ar an bhomaite é.

'Teach an ghuail,' arsa mise leis. Tá teach guail i
gcúlgharradh gach tí de na tithe bána.

Ba ghearr go raibh mé féin agus teachtaire Agaistín i
gcuideachta a chéile i gcúl theach an ghuail. Chuir mé ceist
air cad é mar a bhí a fhios aige gur mise a tháinig isteach
agus gur cheart cnagadh mar sin.

'D'aithin mé do scáil, ar ndóighe.'

Bheadh saineolas scáileanna agus ar shaol na scáileanna ag
an bhoc chéanna. Agus fiú má bhí a aithint contráilte,
rachadh sé as radharc chomh gasta le heasóg. Boc rua caol a
bhí ann nach raibh an-éagsúil le ceann de na beathaigh
shlítheánta sin, ina chruth ach an oiread. Is annamh a
ligeadh sé an abairt iomlán uaidh.

'Fear an chochaill dhuibh. Tá a fhios ...' Baineadh
mionsméideadh as an cheann. 'Caint le Sud. An namhaid nach
bpillfidh. Tús úr. Agus seo,' ar seisean. Shín sé dorn
chugam.

Shín mise uaim bos. Nuair a bhí an dorn os cionn na boise,
osclaíodh í, agus mothaíodh ar an bhos an teachtaireacht,
teachtaireacht idir chrua mhín agus chruinn.

'Gnáthchlog. Gnáthfhód,' arsa an teachtaire. Siúd ar shiúl
uaim ansin é ar lorg a thaoibh, gur imigh as radharc thar an
bhalla mar a d'imeodh stoc dubh le feothan gaoithe.

Chúlaigh mé isteach i dteach an ghuail, áit ar bhain mé
lasán den bhosca a bhain mé aníos as mo phóca, nuair a
musclaíodh a sholas a lasadh aghaidh mo bhoise, lasadh an
tuigbheáil i mo cheann ina chuideachta: mirlín an imrisc
ghlais; cruinniú, cruinniú ginearálta. Chuirtí faisnéis inár
measc ar an dóigh sin: ba ionann mirlín agus teachtaireacht
a bhain le cruinniú, agus cuireadh leis an eolas fríd dhath
imreasc an mhirlín, ceann glas sa chás seo - ciall
ghinearálta; dá mbeadh imreasc gorm sa mhirlín, ba chruinniú
príobháideach a bheadh a chiallú. Is iomaí dath imrisc a bhí
sna mirlíní i mbosca mirlíní Agaistín.

An ceann a tháinig ar cuairt agam an oíche sin, chuir mé i
mbosca mo lasán é go ciúin agus thug mé aghaidh ar an
chúldoras agus ar láthair an cheoil, arb é a shiocair mo
theacht ar ais ón deoraíocht.

'Bhí mé ag rá ansin go bhfuair mé jab duit, a mhic,' arsa
m'athair liom chomh luath agus a nocht mé ar ais i seomra an
cheoil. 'Beidh dúil mhór agat ann.'

'Is dóiche go mbeidh,' arsa mé féin. 'Cad é an jab a bhfuil
muid ag caint air?'

'Jab tábhairne. Teach Ósta an Droichid. Amárach do chéad
lá.'

Bhí sé ag dul i gcosúlacht leis an té a shleamhnaigh uaim
thar bhalla roinnt bomaití, roimhe seo. Sin an chéad chuid
den eolas a raibh dlúthbhaint aige le mo shaol ar fad an
oíche sin. Fuair mé an dara cuid ó Shud nuair a tháinig sé
a luí san tseomra ina gcodlaímis beirt sna laethanta sin.

'Cleas an Fhir Mhóir Fhada a mheall é..' arsa Sud ag
toiseacht agus ag insint domh fán dóigh ar cuireadh deireadh
le laethanta feall-imeartha an tsíothmhaoir fán bhaile mhór
s'againne.  Thaitin sé go mór liom gurb é an Fear Mór Fada a
chuir deireadh leo mar laethanta, laethanta dorcha, a
mhuscail an dorchadas i gcuid mhór againn lena linn: ba deas
gur scáil an Fhir Mhóir Fhada anuas as aois sular saolaíodh
aon duine againn, gur scáil í a d'fhágfadh droch-scáil an
tsíothmhaoir mar smál siúlta ar fhóide cheantar ínteacht
eile. Mo mhallacht ar an scáil chéanna, agus go gcuirtear
luíocháin eile roimpi, cá bith áit a dhorchaíonn sí.

Is mithid an chéad chuid de scéal an tsíothmhaoir gan mhaith
a insint, rud a thiocfas ó mo pheann luaidhe an chéad oíche
eile. Is í sin an chuid a bhain leis an bhob a luaigh mé,
bob soineanta a bhain le madaí agus a dtáinig bás madaidh
dhílis as, ar dhóigh, bás mo charad chonda mhaith féin,
Tafnús.

Luan Meith 10 14:37:36 UTC 2019

Oíche 3

Is san am sular bunaíodh Cuallacht Bhricreann, ar chor ar
bith, a bualadh an bob cinniúnach ar an tsíothmhaor ba mhó
feall sin, arbh éigean dó glanadh as an bhaile mhór de bharr
dea-obair na cuallachta. Sna laethanta sin roimh an bhunú,
ní raibh ach beirt de bhunadh an bhaile mhóir, a bhí i
gceann na mbobanna mar ba cheart: mé féin agus an Rúballach.
Agus as an bheirt, an lá dá dtiocfadh sé, a gcuirfí coróin
na gcopóg ar cheann an té ba chróga agus ab ealaíonta bob,
is ar chloigeann chatach dhubh an Rúballaigh a rachadh sí
gan cheist gan phlé gan mhionmhachnamh. Cén ceann a mbeadh
fad ann, más eadh, a shamhlódh go ndéanfaí an cinneadh
choíche, fear chomh cumasach galánta bob leis, a dhíbirt as
an chuallacht?  Thiocfaí a fhad leis sin in am chuí; ach san
idirlinn ní mór cuntas éigin a thabhairt ar an chumas sin.

Maidir le clann agus dúchas, ba mhó an méid a gheofaí mar
mhíniú ar thréithe an Rúballaigh mar fhear eachtraí agus
chuilceach dea-bhob. An t-athair a thóg é, tógadh é féin ar
imeall an bhaile mhóir i sraith tithe a cuireadh ar an
talamh raithní sin mar chónaí don dream a d'oibir san
mhuileann - sraith a dtugtaí Sraith na bPréachán uirthi,
agus táthar den tuairim faoi dhíon chuid de na tithe nach
ndearnadh ballóga díofa gurbh fhearrde an baile mór leagan
Shraith na bPréachán. Bhí tuairim eile ann.

'Na tithe a thóg siad ina n-áit,' arsa máthair mhór an
Rúballaigh, 'ní raibh an saol iontu mar ba cheart. Cá bhfuil
mar a bheadh? Agus na clocha a chuir siad iontu. Agus ar
réitigh siad de raithneach thart orthu, rud nár cheart.'

Luaigh sí na sceacha bána beannaithe chomh maith; ach tá mé
i ndiaidh dul chun tosaigh orm féin.  Ina dhiaidh sin is
uile, nár mhaith mar a tháinig an bhean féin as an chaint
s'agam, faoi mar a bheadh sí i bhfolach ansin, agus í ar
tinneall chun preabtha as an raithneach san am ba lú a
mbeifí ag dréim léi. Is leis an chuid sin de dhúchas an
Rúballaigh a bhí mé ag druid, gan amhras, ar a mháthair
mhór agus ar ar bhain léi; ach is tráthúil mar a sháigh a
sí féin a ceann lín-liath amach: is cinnte nach faoi smacht mo
thola féin mo scéal; agus i bhfocail na mná féin:-

'An méid nach dtáinig ionainn ón dream a dtáinig sinn uathu
agus astu, agus a dtáinig sinn ann dá mbarr, is beag an méid é.'

B'fhíor dí, agus b'fhíor di a lán dár dhúirt sí. Ní hionann
sin agus a rá, áfach, nár bhean ghnímh í, chomh maith: ba
eadh. Le linn a chuid laethanta sa mhuileann, shocraigh sí
do dhroch-shaoiste dóighiúil, ar ghnách leis drochbhail a
thabhairt ar na cailíní, shocraigh sí go ciúin dó go mbainfí
géag dá chuid de, san innealra, rud nár chuir lena chuma nó
a chumas glacaíochta nó muirnithe. Thugtaí boc na muinchille
foilmhe air feasta; ach bhí barraíocht de fágtha go fóill.
Ba throdaí fíochmhar í fosta le linn laethanta na gealaí
ísle, más fíor a gcuala mé fá dtaobh di, an tréimhse
dheireanach ar tugadh faoi ruaigeadh an namhad.

'Leagadh sí gaistí daofa féin agus nimh dá gcuid madadh.
Bhaineadh sí fuil agus brístí. D'fhágadh sí dódh neantóige
ar mhása nach leigheasfadh an copóg dá leithne. Chreid siad
gur cailleach í a chónaigh i measc na mbuachalán mbuí.'

Bhí ortha na fola aici, agus eolas ar gach íocshláinte dá
bhfuil ar fáil i luibh nó i ndúil fhiáin de chuid talaimh nó
aeir. Níor léigh sí leabhar riamh ach bhí stair agus
seanchas na tíre ar a toil aici. Níor bheag an líon a mbeadh
eagla orthu roimpi, in ainneoin a mórchineáltais. Glan ar
mire a bhí sí agus a máthair roimpi de réir m'athara ach ba
fhear nua-aimseartha eisean nár mhór a mheas ar sheanealaín
nó sheanchreideamh.

Is beag sin mar chur síos ar an fhios, eolas agus chumas a
bhain leis an bhean seo, ach cuirfear aithne níos leithne
uirthi de réir mar a nochtann sí féin agus a tionchar le
linn an scéil seo. Is éigean áfach a chur in iúl gur gá
imeacht níos faide ón bhaile ná Sraith na bPréachán agus tú
ar lorg fhoinsí na cumhachta a bhain léi. Cé go raibh sí
an-cheanúil go deo ar an tSraith, níor chion as cliabhán é,
mar tógadh í i gceantar na maolchnoc, áit nár éirigh leis an
namhaid ná a shliocht na crainn darach agus na seanchrainn
ársa eile a leagan inti, agus nach raibh sé d'uchtach acu
cur fúthu inti. Bhí a shliocht uirthi mar áit de réir
m'athara agus de réir fear eile nach é: fágadh an dream a
bhí i ndiaidh a bheith ina gcónaí ansin leis na cianta
cairbreacha, fágadh iad ar seandóigh, a d'éirigh dall,
seanaimseartha, agus leath dothuigthe ag an mhuintir ón
taobh amuigh.

'Thigeadh fear acu isteach sa bhaile nuair a bhí mise i mo
ghasúr,' arsa m'athair liom, lá, 'fear a raibh grágán
millteanach gruaige air, cé go raibh sé aosta.  Bhí smacht
aige ar shlabhraí agus ar gheaftaí is bhucaidí. Lá amháin,
scanraigh sé an gabha dubh sa tSráid Ard, rud nárbh fhurast
a dhéanamh.  Bhí smacht aige ar chailíní dóighiúla fosta;
d'imíodh corrdhuine acu leis ar ais sna maolchnoic. Cha
raibh mórán ar thaitníodh sé leo é a fheiceáil ag teacht.
Ach bhí an seandream lán baothchreideamh agus iad bómánta dá
réir.'

Sna déaga de bhlianta a saoil a bhí máthair mhór an
Rúballaigh ag teacht a chónaí i Sraith na bPréachán. Post a
fuair an t-athair s'aici fán mhuileann, a thug ansin iad.
Post mar fhear tarae, a fuair sé, obair a d'fhóir go breá dó
as siocair a chuid scileanna i gcúrsaí uisce, agus as
siocair an rúin a bhí aige bean úr a sholáthar dó féin a
líonfadh an t-easnamh ina shaol a d'fhág a chéad bhean i
ndiaidh di imeacht leis na giofóga. Agus é ag úthairt fán
tarae i rith an lae, bhíodh sé in áit dheas ard chiúin
amuigh faoin aer, áit óna dtiocfadh leis súil a dhíriú thall
agus abhus ar na cailíní ag teacht agus ag imeacht fán
gheafta tosaigh daofa, nó i gceann a gcuid oibre faoi
mhuinchillí chraptha, taobh istigh de na fuinneoga móra i
ngaobhar uisce ghasta an tarae.

Ní raibh mórán gruaige air ach fuair sé bean acu i gceann
cúpla bliain. Níor mhair sé mórán blianta ina dhiaidh sin.
Go gairid i ndiaidh an tórraimh, d'imigh an dara bean, agus
fágadh cúraimí an tí faoi mháthair mhór an Rúballaigh. Ní
raibh fágtha sa teach ansin ach í féin agus deartháir
amháin, an duine is óige sa chlann; d'imigh an chuid eile
acu ar ais sna maolchnoic nuair a tháinig an bhean úr sa
teach. Níor chuartaigh máthair mhór an Rúballaigh fear di
féin, go raibh an deartháir óg ar shiúl chuig teach mór
léinn thar sáile.

'Chan fhuil a fhios agam cad chuige ar cuireadh anonn ansin
é,' arsa m'athair. 'Bhí sé bómánta. Ba mhó i bhfad an t-am a
chaitheadh sé sna crainn nó san leabharlann. Briseann an
dúchas ....'

Ní raibh m'athair riamh sa leabharlann; ach phéinteáil sé an
taobh amuigh di; agus tchíodh sé na léitheoirí isteach fríd
na fuinneoga, am an phéinteála sin, agus ina dhiaidh. Duine
bómánta athair mór an Rúballaigh chomh maith de réir
thuairim m'athara, ach níl amhras orm ná gur mheath a
bharúil air i gcás an fhir shoineanta seo.

'Leag sí gaiste dó,' arsa m'athair. 'Mheall sí breac uaidh
lá agus é ar a bhealach chun an bhaile ón loch. Ba ghearr i
ndiaidh ithe an bhric údaí, go raibh ceangal na gcúig gcaol
ar an chréatúr. Ba bheag lá a chaith sé fán loch ina dhiaidh
sin. Ach fear gan mórán míofaireachta ag roinnt leis a bhí
ann - tréan gruaige cataí duibhe air. Mar phórmhadadh a
roghnaigh sí é, b'fhéidir. Bean an-chliste í féin, má tá sí
ar mire féin. Coimheád thú féin uirthi! Coimheád thú féin, a
deirim.'

I dtaca le bheith ag cur síos ar chuma duine, ba rud mór
é i gcaint m'athara an admháil 'gan mórán míofaireachta' a
bheith ag roinnt leis nó léi. Bhain mé as a chuid cainte
faoi thuismitheoirí an Rúballaigh, gur mheas sé go raibh a
fhios ag an mháthair mhór go dtiocfadh léi an nasc póraithe
idir í féin agus a fear a rialú sa dóigh go mbainfí ábhar
dóighiúlachta agus láidreachta uaidh féin agus an ábhar
bómántachta a fhágáil i leataobh, rud a d'fhágfadh gurbh
fhéidir an chuid sin den bhuidéal a líonadh le clisteacht
s'aici féin. Bheadh sé seo ag cur lena bharúil d'athair an
Rúballaigh, fear láidir gan mhíofaireacht a bhí cliste go
leor ach leath ar mire agus róthugtha do na madaí.

'Ní raibh dúil rómhór aici féin sna madaí,' arsa m'athair,
'ach thug sí cead dó madadh amháin a choinneáil fán teach
s'acu i Sraith na bPréachán, áit a raibh madadh amháin, ar a
laghad, ag gach teach. Madadh deas modhúil a cheadaigh sí
ach é ina bhrocaire chomh maith a mhuirfeadh luchóg mhór
thall is abhus, rud a raibh gá leis fá Shraith na bPréachán.
Agus rinne sí éacht nach raibh dréim leis i gcúl fuinneoige
ar bith: fuair sí post dó - fear nár chaill allas riamh
roimhe sin i gceann gléis ní ba throime ná slat
iascaireachta.'

Ba mhéanar dó mar a d'éirigh dó i ngnoithe poist, mar cad é
an jab a fuair sí faoina choinne ach an ceann a bhí ag a
athair féin roimhe, post mar fhear tarae. Nach dtiocfadh
corriasc anuas san tarae, agus nach amhlaidh nach raibh cosc
ar dhuine a mhadadh a bheith leis mar chuideachta gach lá
oibre dá dtiocfadh lena bheo? Thig liom a shamhlú é a bheith
ina sháimhín suilt ansin de chois tarae, é féin agus a
bhrocaire, agus é i gceann a chuid cúraimí go suaimhneach.
Ní fios cé acu a bhí lámh ag fear na leath-láimhe san
cheapadh nó nach raibh, ach léiríodh arís clisteacht agus
cumhacht bhean na maolchnoc, mar ba phost é a shantódh cuid
mhór fear suaimhneach.

Bhíothas ag rá faoi theallaigh áirithe, mar a dúradh cheana
,go raibh easnamh intleachta agus beagán céille ag cur as
d'athair mhór an Rúballaigh; ach ní hí sin an aithne a bhí
agamsa air. Nuair a druideadh an muileann cuireadh deireadh
lena chuid ama de chois tarae, mar a cuireadh deireadh le
laethanta oibre na mban is an bheagáin fear a d'oibir ar an
taobh istigh den roth mhór. Ba le linn laethanta nach raibh
mé féin ar an tsaol ar chor ar bith a tharla an druidim sin
agus lena chois sin, ba in aois a phinsin a bhí an
iar-fhear tarae,  nuair a chéadchuir mé féin aithne air.

An brocaire cróga, ardchluasach, dubh údaí a shuíodh ina
fhochair ar bhruach an tarae, ba fhada imithe ar shlí na
bhfíréan madadh é faoin chéad aithne sin fosta, ach bhí cara
brocaire eile aige, ar mó ár meas air; an Buíghiolla a
baisteadh mar ainm air de bharr a dhatha.  Bhí cairde eile
nár dhaoine aige fosta: cág ceansaithe a raibh seort cainte
aige, lasair choilleadh a raibh scoith an cheoil aici, agus
easóg leath-cheansaithe a bhíodh ag cuidiú leis greim a
fháil ar chorrchoinín mar bhéile tae an tráthnóna.  Is fríd
an dream seo beathach a fuair mise ciall don mhéid a bhí ar
eolas aige, agus do na healaíona a chleachtadh sé. An té
nach bhfuil mórán muiníne aige as caint daoine, is minic a
ghníthear seort amadáin nó bómáin as, in imirt na cainte sin
as béil nár ghá oibreacha maithe tuigbheála a bheith taobh
thiar díofa agus á soláthar le torthaí machnaimh agus
teachtaireachtaí arbh fhiú cluas a thabhairt leo. Obair mar
sin a thuill ainm amadáin ar an fhear seo ba athair mór don
Rúballach.

Rud intuigthe óna bhfuil ráite agam, nár chleachtas de chuid
fhear an tarae, mórán cainte a chur as i measc daoine.
Bhíothas ag cur i leith a mhná gur bhain sise an chaint
uilig as agus a cur san chág s'aige, gur shocraigh sí
scanradh ceóidh dó a d'fhág cineál balbh é, rud a
d'fhóirfeadh go breá di féin. Is iomaí béadán a ghníodh air;
is iomaí míniú ar baineadh feidhm as lena chuid dóigheanna
ciúine a úsáid ina choinne.  Mioscais, drochrún, agus magadh
a bhí taobh thiar den obair seo ar fad tchíthear domh. Agus
níor ghá a mheabhrú gurb é an t-éad a ba bhun le cuid di
chomh maith i measc an dreama ar a chomhaois féin ach go
háirithe.

Bhí sé ina fhear aosta le linn na laethanta ar fad a aithne
agamsa air; ach ní hé sin an chuma a bhí air. An ghruaig
dhubh a bhí air nuair fuair a bhean greim air, níor thréig
sí a bhlaosc go hiomlán riamh. Níor tharla ach stríocaí bána
a theacht inti thall is abhus. Is amhlaidh a chuireadh a
cheann i gcuimhne duit lá te samhraidh asal de bhunadh na
hAfraice agus é ag innigilt go suaimhneach ar mhachaire
leathan in aice na dufaire. Ní tháinig cam ina dhroim nó
cromadh ina chuid guailneacha. Níor imigh an urrúntacht ar
fad. Dá mbeadh clár adhmaid roimh an aghaidh roicneach agat
agus hata nua-aimseartha in airde ar a bhaithis, ba dhóigh
leat gur diúlach nár imigh as na daichidí a bheadh os do
chomhair. Agus sin rud eile a chuirtí síos d'imirt a mhná:
ní furast an béadán a sheachnadh. Ar ndóighe, ní raibh bail
a choirp mar a bhí saor ar fad ó chuid imeachtaí a mhná:
níor nós léi riamh a fear a mhilleadh le barraíocht bídh nó
tobac; agus ní ligfeadh sí dó barraíocht ama a chaitheamh
faoin teach faoi aimsir ar bith. Ach seo ní ar a chuma a ba
mhian liom aird mhór a dhíriú ach ar a chumas, chumas nár
bheag tionchar ar an Rúballach féin ná ar imeachtaí
Chuallacht Bhricreann ar a seal.

Maidir le caint agus focail, mura raibh lón millteanach aige
díofa sin, níor fhág an t-easnamh sin gan dóigheanna
teachtaireachta é.  Ba bhreá an fear é le cumaí a chur air féin
chugat, agus le himeacht na haimsire, thiocfá isteach ar an
obair sin agus ar chuid d'oibreacha a chinn; ba mhaith an
cuidiú na meangaí gáire uilig a bhí aige, mar aol le
sméideadh cinn agus caochadh súl. Ina dhiaidh sin, bhí na
méara ann: méara gasta, aclaí, lán lúith: dá bhfeicfeá iad i
gceann líonadh an phíopa, déarfá gur fiche acu a bhí ar
obair, ar a laghad. Ba mhaith iad i gceann marla fosta. Bhí
dúil mhór aige sa mharla, mar athair mór an Rúballaigh. Ba
ghnách leis an Rúballach marla a fháil dó ón scoil, de bharr
nach raibh an dúil chéanna aige i marla siopa. Ba bhreá leis
moll úr marla a fheiceáil ag teacht aníos as póca a gharmhic
agus níor leasc leis a lúcháir a chur in iúl: dhéanfadh sé
seó beag marla dúinn ar an bhosca oráistí a bhí mar thábla
aige. Cé déarfadh nach seort cainte é sin chomh maith?

Dála an scéil, chan iad na hainmhithe amháin a dtiocfadh
leis aithris a dhéanamh ar a gcruth agus ar a gcroí, agus
chan as marla amháin a thigeadh neach úrchumtha ar an tsaol
de bharr ealaín a chuid méar líofa. Ba é a dhéanfadh fear
deas preáta dhuit, nach mbeadh moill ort a leagan faoi rún
le coineascar ar bhabhstar an chailín ba mhó scéimh agus
croí sa bhaile.

Na hainmhithe a ghníodh sé den mharla, ba mhór a chiall
dóibh féin féin, agus ba dhomhain a bháidh agus a dháimh
leo. Lena chois sin, mar a bheifí ag dréim leis, ba bhreá a
chumas teachtaireachtaí chur chucu agus faisnéis a fháil
uatha dó féin agus dá bhean. Bhí seo amhlaidh, an t-am nach
mbeadh sé féin agus an neach nach neach daonna, ar aon fhód
lena chéile nó, go fiú, ar fhóide a mbeadh achar breá
eatarthu agus réada saolta ina luí nó ina seasamh san achar
údaí sa dóigh nach dtiocfadh leis an tsúil ar fhód amháin
acu té an fhóid eile a aimsiú, gídh go mbeadh greim éigin
intinne ag an dá neach ar a chéile.

B'fhíre seo faoi ghiota mhaith i gcás na madadh is a
chaidreamh leo. Bhí teanga dheas ramhar aige nár láidríodh
le hobair na gnáthchainte ach le leathadh, lúbarnaíl, agus
smailceadh seiftiúil, ar iomaí fear nó bean ar bheag a
gciall dá leithéidí. Maidir leis an bhaint a bhí ag an
bhearád leis na cúrsaí seo, char oibir mé amach, cé acu ar
phisreog a bhí ann, nó gnás faoi leith mar a tchíthear ar
siúl ag breitheamh an bháis, nó ar bhain feidhm éigin nach
furast a aithint lena chur ar a cheann, ach ar a cheann a
rachadh sé, de phlab, ar scor ar bith, sula dtéadh sé i
gceann birt san cheird seo teachtaireachta s'aige. Feadanna
ba mhó a n-úsáidtí sna hócáidí a raibh feidhm leo agus mise
ina láthair; ach ní raibh sé ina muinín; is iomaí trup tuaim
agus rúntormán ann, a raibh sé ina mháistir ar a scaoileadh,
ar a ligean nó ar a shéideadh uaidh; agus chan amháin sin ach
d'fhéadfadh sé ach fonn a bheith air, foinse na fuaime, is é
sin láthair éigin ina phearsa féin, d'fhéadfadh sé an
fhoinse sin a chur i bhfolach ort, rud a bhéarfadh ort a
bheith ag amharc uait go fiosrach i dtreonna éagsúla, agus
amharc gan toradh gach amharc dá gcuirfeá uait.

I gcúl na dtithe a raibh fear seo na bhfeadanna agus na
bhfuaimeanna eile ina chónaí, bhí balla fada sásta a chaith
sraith leac láidir stroighne mar bhearád leanúnach. Balla
sásta gan amhras a bhí ann mar bhac roimh an tsionnach a
mbeadh suim aige i do chuid cearc, nó roimh an chomharsa ar
fonn leis barraíocht aithne agus eolas a chur ort féin agus
do chuid dóigheanna ar mhaithe le siamsaíocht, nó le
feallobair; ach níor fhágtaí bearád seo na leac lom le linn
tréimhse fada ama riamh.

B'ardán é ar a bhfeictí cuid mhór nach bhfeictí ar an bhosca
oráistí féin. I measc na n-aisteoirí, a thugadh a seal ar an
ardán údaí, bhí na gealbhain tí agus préacháin ródhubha
Phlandáil an Dochtúra, druideanna agus colúir de chuid
Stáisiún na dTraenach, cait de dhathanna agus de nádúir
éagsúla, dream a bhfeicfeá a ndrochrúin á nochtadh i leith
dreama caite na gcleití anois is arís, seilidí
uaillmhianacha nach mairfeadh i bhfad bródúil as a gcuid
tithe, agus gasúir óga na dtithe máguaird agus iad cruinn i
ndáil chomhairle, cuid acu ar a dtóin agus cuid ar a
ngogaidí, a gcuid cneácha idir oscailte chneasaithe,
agus leath-chneasaithe, le sonrú go soiléir ar an chuid dá
gcraicinn a bhíodh ris, go háirithe faoi cheantar na nglún
is na lorgaí.  Ba dhuine mé féin den dream deireanach seo lá
de mo laetha.

Níl dream faoi leith den mhórdream údaí a thaithíodh na
leaca nach bhfaca mise na himeachtaí teagmhála a nochtadh
idir iad féin agus athair mór an Rúballaigh. Na feidhmeanna
leis an teagmháil, ab eadh? Seo cuid acu: damhsa na
bpréachán is na snag breac a choimheád; ceolchoirm na
spideog agus aonréad loin dhuibh a léiriú; teachtaireacht
páipéir á bhaint de chos colúir; cat marfach a ruaigeadh go
ciúin óna chreach; cat máthara agus a cuid puisíní
ildathacha a sheol suas agus anuas na leaca ina mórshiúl
galánta; agus rudaí milse, is mirlíní lonracha a bhaint de
ghasúraí, mar aon le gáirí a bhaint astu - gheibhtí faisnéis
astu minic go leor fosta, faisnéis dá bhean, ach ní raibh
ach baint neamhdhíreach ag ealaín an athara mhóir leis an
chóras bailithe sin: thigeadh na gasúraí ar scor ar bith a
bhaint suilt as ceol na lasrach coilleadh, lá buí samhraidh
nó a dhéanamh comhrá leis an chág chainte, lá ar bith sa
bhliain. Na himeachtaí a luaigh mé ansin thuas, níl iontu
ach mionchuid dá mbeadh de dhíobháil le léiriú iomlán a
sholáthar ar gníomhaíocht iomlán athair mhór an Rúballaigh.

Is gá, áfach, a chur in iúl, gurb fhear uaigneach é athair
mór an Rúballaigh, ach ab é an caidreamh a bhí aige lena
bhean, lena mhadadh, lena gharmhac, agus leis na créatúir ar
thagair mé daofa thuas. Is gá mar a gcéanna míniú éigin a
chur ar fáil ar ar fhág sa dóigh seo é. De chois linne
leithne ar an abhainn a tógadh é, i sraith tithe a tógadh
don dream a d'oibríodh tráth den tsaol i muileann
scuitseála. Bhíodh cuideachta daonna fairsing go leor lá den
tsaol faoi bhruach na linne seo, de bharr a mbíodh de mhná,
d'fhir, de ghasúraí, de ghirseacha, de chailíní, de
stócaigh, is de thachráin, mar lucht cónaithe thithe na
sraithe, mar a dúradh.

Sean-nath atá ann 'D'imigh sin agus tháinig seo.' Is
amhlaidh a bhí i gcás na sraithe tithe údaí. D'imigh den
ráchairt ar éadach de dhéantús aibhneacha agus sclábhaithe
na tíre seo, as siocair a mhalairt de éadach a bheith ag
teacht ar fáil as tíortha eile mar thoradh ar a ngaotha móra
a gcuibhrinn mhóra agus ar an sclábhaíocht a bhíothas a
bhaint as gormáin láidre ab fhurast a fhuadach de chois na
n-aibhneacha s'acu féin sna coillte teo, agus a sáthadh i
mboilg loinge a bhéarfadh chuig cuibhrinn agus muilte ina
dtiocfadh leo an t-ábhar plandúil agus allas a mallacha a
chur i dteagmháil le chéile sa dóigh go ndéantaí an mhalairt
seo d'éadach a sholáthar agus a sholáthar go saor, ó tharla
nach raibh de dhíth ar na gormáin san obair ach bia garbh
don ghoile agus griosáil mhaith droma don díograis thall is
abhus. Níorbh fhada gur imigh an dream a thóg an muileann
scuitseála agus an tsraith tithe de chois linn fhionnuar
athair an Rúballaigh, gur imigh a cheannacht cuibhreann
daofa féin i dtír an éadaigh shaoir, agus gur imigh sa tóir
ar ghormáin dá gcuid féin fá aibhneacha agus choillte na
dtíortha teo. D'imigh mar thoradh de chuid na n-imeachtaí
údaí, d'imigh mórchuid de na himeachtaí daonna ba ghnách a
bheith ar siúl faoi na tithe sa tsraith. D'imigh agus
tháinig an tost mar chomharba orthu: fán am a bhí athair an
Rúballaigh á thógáil, ba phearsa tosta gach comharsa dó sa
tsraith.

Chríochnaigh sé nár thaitin an dream seo go rómhaith le
hathair athair mór an Rúballaigh.  Ba é athair bhean an fhir
seo, sin-seanathair an Rúballaigh ar thaobh an athara, ba é
a cheannaigh an teach ó mhac drabhlásach de chuid duine den
dream a chuaigh a dhéanamh an éadaigh shaoir; agus is saor a
cheannaigh sé uaidh é. Ba de bhunadh na maolchnoc
sin-seanathair seo an Rúballaigh, fear mór urrúnta
dea-chumtha, agus dalta mhuintir na maolchnoc ar fad bhí
dúil sa chuideachta aige.  Dúradh go raibh cleasaíocht sa
chleamhnas a rinneadh idir é féin agus bean shraith na
linne, agus nach bhfuair sé an teach nó an suíomh nó an
bhean a raibh sé ag súil leo. Bíodh seo fíor nó bréagach, ní
tháinig de thoradh an chleamhnais agus an chaidrimh a lean é
de chois na linne ach an t-aon mhac amháin, athair mór an
Rúballaigh, mac nach labhair focal go raibh na trí bliana
slánaithe aige. Baineadh mealladh as athair an tachráin
chiúin seo; níor thaitin na comharsana leis ó tharla nár
fhan siad le bheith ann lena linn fán áit, mar a dúradh;
tháinig cumha air; d'imigh sé ar ais sna maolchnoic a chónaí
arís lena mháthair, sula bhfuair sé mórán abairtí a
chluinstin ón mhac a tháinig ar an tsaol de bharr cleamhnais
chaim, dar leis féin.

Níor mhaith an tionchar a bhí ag imeacht a fir ar mheanma a
mhná.  Agus í óg agus dóighiúil - ina dóigh féin - go fóill,
agus an tachrán ciúin faoina cúram, agus gan chuidiú
comharsana ar fáil aici, níor mhaith a dóigh, agus thoisigh
sí a stánadh tráthnóna sa linn go rómhinic.  Mar sin féin,
níor lig sí a cuid trioblóidí isteach go huile agus go
hiomlán uirthi féin.  Ba linn í linn fhód a dúchais a bhíodh
ramhar le bric in amanna sa bhliain agus le heascanna amanna
eile, rud a mhealladh slatiascairí agus póitseálaithe chuici
i rith na dtréimhsí sin. Fríd am, d'éirigh sí mór le cuid
acu seo, agus d'éirigh dóchas inti go n-éireodh léi lá éigin
breith ar bhreac acu mar seort céile di féin agus mar seort
leasathair dá mac.  Mhair an bhreac-chuideachta agus an
dóchas dá réir ar feadh fada go leor. Ba mhór ag fir na slat
lúbach a ciall don abhainn agus don dream a mhair inti,
thigeadh corrdhuine acu ar cuairt chuici féin agus chuig a
mac, agus thigeadh a leithéid sin corruair as séasúr féin.

'Ní thugann rud ar bith ach seal.' Tig deireadh le séasúr, le
seal deas cuideachta chois linne nó tineadh, agus fá shuímh
eile, agus tig deireadh le brí na hóige agus le dóighiúlacht
dá fheabhas agus dá neamhchoitiantacht. Ar a sheal ansin,
tig deireadh leis an dóchas féin. Baintear deireadh dúile de
theacht ar chéile a shásódh gach dúil, a shásódh cuid acu, a
shásódh beagán díofa, a thógfadh cian duit tráthnóna
geimhridh, go dtí sa deireadh go mbaintear deireadh dúile de
gach ábhar dóchais. Ach níor tharla an bhaint deiridh dúile
seo tigh mháthair athair mór an Rúballaigh gur éirigh sé
féin ina shlataire theann urrúnta dea-chumtha dalta an
athara a thréig é; agus ag fás aníos dó, is é a fuair scoith
na hoiliúna agus na tuisceana ar an dúlradh ciúin ina
thimpeall.

Chaitheadh sé a lán ama leis na hiascairí, agus gan ceist
riamh a chur orthu, d'fhoghlaim sé a gceird, agus
d'fhoghlaim go maith í. Dá mbeadh iasc san abhainn, ní
chaillfí choíche le hocras é. An t-eolas uilig a bhaineas le
dorú, le duáin agus le baoite idir bheo agus bhréagach,
neadaigh an t-eolas sin go domhain agus go daingean i
seomraí a chinn. An ciúnas béil géag agus gaosáin a bhaineas
leis an cheird agus lucht a chleachta, thug sé sin leis
fosta. Agus is beag sin dá dtug sé leis. 

Is dream iad na hiascairí a bhfuil creideamh agus diagacht
dá gcuid féin acu, agus ní bhaineann a gcreideamh agus a
ndiagacht le breith ar an iasc amháin. Tá ciall acu do gach
dúil bheo dá maireann fán abhainn. Tuigeann siad na
feaghacha, coigeal na mban sí, agus lustan an ghrinnill
féin.  Tuigeann siad an chorr éisc, an luchóg mhór uisce, an
cruidín, agus an dobharchú; tuigeann, idir a gcuid
dóigheanna, a n-iompar, agus a gcomharthaíocht. Ní beag a
bhfuil le foghlaim faona rudaí sin uilig, agus ní gach mac
nó níon a mbeadh sé de chumas iontu foghlaim dá leithéid a
shealbhú. Rud eile de, ní chuimsíonn an focal 'foghlaim' a
bhfuil i gceist sa chás: ar dhóigh, de réir an Rúballaigh,
is cosúil le mar a ligfeá deamhan teacht anall chugat agus
druidim go teann leat go rachadh sé a neadú féin ionat go
domhain fairsing mar a ghníos an ceo ar choigeal na mban sí
i dtús an fhómhair. Ansin, ní mór a dhiúl isteach san
áireamh, i gcás Athair Mór an Rúballaigh, thar neach daonna
eile a thaithíodh an abhainn, gurbh fhairsinge i bhfad a
chuimilt ama is anála le saol na linne agus na habhanna, ar
an ábhar gurb iad a ba chúng-chomharsana chúl na sraithe
tithe a ndearnadh nead dó iontu, an nead de bhrící is
sclátaí inar chuirtí a luí agus inar musclaítí é, inar
chuirtí éadach bocht garbh ar a dhroim agus bia garbh den
scoith ina bhéal as laethanta a dhiúil chiúin anall. Agus sa
mhullach san áireamh, cuirtear seo, gurb é féin agus a mháthair
an líon iomlán dár fágadh de áitritheoirí daonna beo sa
tsraith sin tithe chois abhanna lena bheo óg ar fad chóir a
bheith.  Meastar anois an chiall a bheadh ag Athair Mór an
Rúballaigh don chreideamh agus don diagacht thuasluaite.

An dream cónaithe a d'imigh, d'fhág siad tost ina ndiaidh
gan amhras. Níor mhair an tost ach tamall. D'fhág siad trioc
agus troscán ina ndiaidh fosta, rudaí nár fágadh i bhfad
ansin nuair a chuala na giofóga fá dtaobh díofa. D'fhág
réiteach sin na ngiofóg, na tithe folamh go leor ar feadh
seala ach ní hamhlaidh a mhair siad. Tháinig áitritheoirí
eile in áit na n-áitritheoirí a d'imigh, lucht cónaithe agus
cuairte de chineálacha eile diomaite den chine dhaonna. Ní
raibh an dream seo gan a gcuid trioc troscáin agus
giuirléidí féin a bheith thart orthu; agus gidh, gur minic
ciúin iad b'annamh ina dtost ar fad a ba mhaith leo a
bheith. An laghairt, an eascann talaimh, an luchóg mhór, an
broc ar ceathrúin - chan boc é ar mór a dhúil sa bhuanchónaí
faoi sclátaí, an gabhlán binne, an scréaghóg reilige, an
ialtóg agus í crochta as na reachtaí dá chosa, agus créatúir
nach iad, chuir siad faofa go ciúin seascair idir na ballaí,
faoi cháir urláir agus faoi adhmad na ndíonta gan an-mhórán
rómhoill i ndiaidh imeacht an dreama a d'imigh. Ba iad sin
an darna dream dár fhoghlaim Athair Mór an Rúballaigh cuid
mhaith fá chúrsaí an tsaoil: chan an dream a d'imigh ach an
dream a tháinig ina n-áit.

B'iomaí lá fliuch a chaith Athair Mór an Rúballaigh sna
tithe sa tsraith a tréigeadh. Dalta bhunús na máithreacha,
char mhaith lena mháthair a mac barraíocht ama a chaitheamh
ina cuideachta nó ar a hamharc. Chuireadh cumaí dá chuid
agus tréithe áirithe dá chuid an t-athair i gcuimhne di fosta
agus corruair musclaítí corraí inti, agus thigeadh oibriú
istigh ina béal mar a bheadh sí ag cognadh a teangan. Bean
an-chráifeach a bhí inti a chreid nár cheart gasúr a chur na
scoile; bhí scoil ar an chnoc san am, agus í gan ach faoi
mhíle go leith ó shraith na linne, ach cé go bhfágfadh
freastal a mic ar an scoil seo go mbeadh sé cuid mhaith den
am as a radharc, ní ligfeadh a cuid cráifeachta di é a
ligean chun oideachais nach ndéanfadh leas a anama ach a
ghlanmhalairt. 


