marc 04-07-2019

###Súil le Breitheamh thar uisce

####Oíche 1

###### Uimhir a hAon

Fuarthas cead sa deireadh an cuntas seo a scríobh a fhad is
atáthar ag fanacht le bád an Bhreithimh. Is é an Breitheamh a
shocrós mo chinniúint.  Ach an cuntas seo uilig a bheith scríofa
agam mar is ceart in am, agus é a bheith léite is tuigthe aige,
b'fhéidir go ligfeadh sé mo bheo liom. Sin rud nár ligeadh le
cimí eile a bhí á gcoinneáil ar an oileán uaine locha seo, Trumpa
Maide, ina measc,  mo iarchéile botháin: tugadh don phéist é, an
tseachtain seo a chuaigh thart.

Ná síltear gurb é mo bheatha amháin is cás liom - ann féin. Ní
hamhlaidh.  D'fhág mé rudaí gan déanamh a ba mhaith liom a fháil
déanta, más fada goirid mo shaol.  Ceann de na rudaí sin gnoithe
an bhuidéil a shocrú agus a shocrú go daingean buan - más féidir
é sin ar chor ar bith.

Ba í Cuallacht Bhricreann a chur an drochobair sin ina suí, an
oíche údaí i dTeach Ósta an Droichid, agus ba mise a ba mhó ba
chiontaí leis an ghníomh; admhaím sin. Ní hí an 'choir' sin
amháin, áfach, a thug orthu cime a dhéanamh díom.  Ba é ár
Saoisteach féin a chuir an méid sin in iúl domh, an dara hoíche
domh ar an oileán.  (Is ar éigean is gá a lua gur teideal agus
gradam dár chum sé féin a fhocal Saoisteach. ) Sin fear ar fada
leis gan mé a bheith istigh in aon seomra arís le Trumpa ar urlár
dufaire an locha, agus seo mar a labhair san oíche údaí:-

'Liosta le háireamh, a Chime 16: caidreamh míchuí leis an
namhaid, bearta fealltacha i gcoinne ceartreacht na tíre, agus i
gcoinne do theaghlaigh féin - i gcoinne d'athara, go háirithe,
caidreamh neamhghlan, mínádúrtha le cailín muinteartha,
cuideachta chontúirteach,  gadaíocht agus coireanna eile i
gcoinne maoin an duine, cothú mioscaise de aon turas i measc
comharsanna...............  (Tháinig cluas bhodhar orm leath
bealaigh fríd)  asarlaíocht sa mhullach air sin ar fad.'  Bhain
sé na cleití gruaige dá shúil chlé, agus lig osna bheag.

'Ó iar-pháirtí de do chuid féin, ón abhlóir léannta úd a dtugadh
sibh an t-ainm greannmhar 'Platón' air, a fuarthas cuid mhaith
den fhianaise i do choinne.  An tír a bhí ina suí le linn duit
féin agus do do leithéid eile a bheith i gceann bhur gcuid amaidí
mioscaisí, tá sí ina luí faoi leac le bliain anois.  Cuireadh í
le linn do chuid laethanta i dtír an namhad.

'Ní fada uainn an lá a gcuirfí an namhaid deireanach den drong
ghallda sin ar ais ar a fhód truaillithe dúchais féin, más leis
féin fód ar bith ó dhúchas, ach idir an dá linn, is gá tabhairt
faoin ruaigeadh deireanach agus faoin truailliú inár láthair féin
san am amháin.  Is minic an truailliú sin agus an namhaid a raibh
lámh mhór aige i gcruthú na truaillithe, is minic iad ag obair as
lámh a chéile.

'Cuid den ghlanadh an comhoibriú osnádúrtha sin a chur i mbuidéal
agus a bháthadh - báthadh domhain sofheice.  Cuid den ghlanadh
tusa a bheith anseo anocht mar chime, cime ag fanacht le breith,
a Chime 16.'

Chuala sé faoi Phlatón, ach ní chuala sé riamh faoi Chuallacht
Bhricreann.  An 'mionchéasadh' a luaigh Coimheádaí 3, ní
bhfuarthas an méid sin as Platón dá bharr. Dá mbainfí, is cinnte
go dtagródh Coimheádaí 1, an Saoisteach, di mar chuallacht agus
mar eagras osnádúrtha.  Maidir le Platón féin, cuireadh ar
deoraíocht é, de réir Coimheádaí 3.  B'fhéidir nár fhóir an
báthadh sa chás sin.  Cá bith áit ar cuireadh  é, is ball dínn
nach dtiocfaidh i mo láthair in aichearracht, ar scor ar bith.
Fágann sé sin méadú de thriúr ar an mhórseisear a bhí ann, an
oíche ar bunaíodh sinn.

Gidh go bhfuil an t-ainm ceillte air go fóill, ba mhaith leis an
tSaoisteach géibheannach a dhéanamh de gach mac dár líon.
Chonaic mé a liosta, rud nár thaispeáin sé domh.  Agus tá a fhios
agam gur bhreá leis thar mhac ar bith eile, an Rúballach a bheith
aige.  Mo thrua a chiall.  Is fada go bhfaighidh Coimheádaí 1,
Saoisteach an oileáin gheibhinn seo, greim ar an mhac sin, agus é
a bheith faoi choinneáil aige i gcuideachta na cuideachta, mura
dtarlaí sé go ndéanfaí malairt áite idir an easóg agus an coinín.
Scéal cinnte, ina dhiaidh sin, más beo don Rúballach ar thalamh
na tíre, dá fhad a luí faoi dhuilliúr, faoi neantóga nó faoi
chopóga, luath nó mall, nochtfaidh sé.

Ach sin ráite, cá bhfios nach mise amháin a mhaireann de líon na
Cuallachta.  Más amhlaidh nach múchta glór gach mic eile acu, in
ainneoin obair na cogaíochta, agus obair an tSaoistigh agus a
mhacasamhail go nuige seo, ba bhréa liom cluinstin ó dhuine ar
bith acu agus  a bheith i mo shuí ar shuíochán chaonaigh i  ndáil
comhairle leis.  Ní mhóthaím mé féin ionaim féin mar ba cheart
gan iad.

Athchaidreamh agus comhrá fada leis an Rúballach a ba mhó a ba
mhaith liom, fear a díbríodh as Cuallacht Bhricreann, i gcoinne
mo tholasa.  Aguistín agus Pláton a shocraigh sin, i gcoinne mo
chomhairlese.  Chuir mé trí nóta chuig Agaistín ina dhiaidh sin,
go rúnda fríd an scoilt i mbéal adhmaid a fhuinneoige, ar a binn
ard, faoi choim oícheannta ceomhara - trí nóta a mhol an
Rúballach a cheadú ar ais in ucht Chuallacht Bhricreann, faoi
choinníollacha faoi leith, ach ní léifeadh sé iad, agus níor
thagair sé daofa ó shin.

B'fhéidir gurb é sin atá i ndán don chuntas seo, go mbeidh sé ina
scríbhinn gan léamh, gan tagairt choíche á déanamh dó .  Is gá
fanacht i muinín an dóchais, áfach. Agus fiú más mar sin a bheas
sé, tá an obair scríofa de dhíth orm féin le greim éigin a fháil
orm féin arís, go háirithe agus mé scartha ó chuid fear
Chuallacht Bhricreann, ó mo mhuintir féin, agus gan a bheith
pillte ar an tír ach le mí go leith, mí nár caitheadh ach oíche
amháin uilig di ar an taobh thall de na huiscí ar fad a
thimpeallaíonn an oileán seo. Más binn féin é, ní foláin i
dtólamh an tost.

Ba mhaith mar mhalairt liom toradh tairbheach a bheith agam as
scríobadh mo phinn.  Ní tháinig óna chuid breacadóireachta go
fóill ach díobháil - mo dhíobháil féin, agus díobháil mo luchta
gaoil agus aitheantais. Agus nárbh í go díreach a thuar m'athair
an chéad lá dá dtáinig sé orm i gceann mo phinn.  Ba é an té a ba
mhó a shantaigh léann domh, ach ba bheag a mhuinín as an pheann,
mar ghléas maitheasa.

'Ní healaín ar bith duit an scríobadh pinn sin, a mhic. Is annamh
nach dtig rudaí saoifiúla contúirteacha as an obair sin, rudaí
nár chum tú féin, b'fhéidir - rudaí ar beag ar fad do bhaint leo.
Tabhair cluas do mo chomhairle, mar a dhéanfadh stócach
siosamaideach, anois. Fág an cleite sin i leataobh, agus bí liom
sa chlós go mbásaímid turcach eile agus obair cleití a dhéanamh a
mbeidh tairbhe aisti dúinn féin agus dár gcúram.'

Bhí mo chuidiú sa bhású agus sa lomadh sin ar fáil, ar ndóighe.
Ach ní thug mé cluas dá chomhairle, dálta an chuid ba mhó dá
chuid comhairle.   Ní bhfaighidh mé comhairle úr uaidh as an áit
ina bhfuil sé anois, ar scor ar bith - ach amháin gur cuireadh i
scríbhinn í - i ngan fhios dó - nó gur cuireadh i mbuidéal í i
gcoinne a thola.  Fágann sin mé gan chomhairle mo chlainne nó mo
Chullachta.  Ba mhór mo dhrochamhras ar chomhaile as foinse ar
bith eile agus an tír mar atá sí, ina cíor thuathail, faoi
dhamhsa agus léimní na namhad agus na ngealt.

Maidir leis an bhreitheamh a thiocfas chugam ina bhád, ná
cuirtear an gnáthphictiúr dá leithéid roimh shúil: róbaí dubha go
hurlár, coiléar righin bán, folt bréige den tseandéanamh ar
mhórchloigeann ina bhfuil leabharlanna de léann rúndiamhair,
pince-nez roimh phéire de shúile ríghéara, caint tomhaiste i
gcanúint chaol ghallda, casúr beag le bualadh ar phláta bheag
adhmaid.... Ná tógtar do phictiúr le haon ní díofa sin, agus tar
lena i bhfad níos lú sonraí.  Cuideoidh mé leis an tógail, ó
tharla aithne mhaith phearsanta agam ar an té a éisteos mo chás.

Maidir le ceirteach, in áit na róbaí, samhlaítear naprún donn
siopa nó tábhairne ar chorp théagartha.  San áit a mbeadh an folt
bréige, leagtar blagaid ghlan agus í ag lonrú faoi sholas as
fuinneog dhoiléir shráide.  In áit na láimhe bige nach bhfeictear
ina craiceann féin agus í i gceann a casúir, feictear an dá láimh
breicneacha nochtaithe go huillinn, agus neart á léiriú iontu a
shocródh bairille ina dhialait go teann, agus bhéarfadh trioblóid
chomh fada leis an doras de ghreim cluaise ná muineáil.

Maidir le léann, gidh nach mórán de chéimeanna a theastódh lena
thabhairt óna dhoras féin go céimeanna cloiche Leabharlann an
Bhaile, lá ar bith, níor bhreac riamh ach fíorbheagán de laethe,
a ndearnadh a leithéid de thuras lena linn.  Agus an léann fir
altóra a ndearnadh iarracht a chur ina bhlaosc, níor neadaíodh
riamh san fhoirgneamh sin é.  Ach ina dhiaidh sin is uile, chan
blaosc gan léann í.

Ba ríléir domhsa sin,  le linn na laetha a chaith mé mar ghiolla
buidéal aige.  Léifeadh sé greannán ar bith gan stró, agus níor
bheag a mbainfí de gháirí as a bhéal leathan dá mbarr.
Thuigfeadh sé gach rún i leabharthaí an tsiopa, agus san gheall
casta capaill. D'iompar a bhlaosc an leabhar cairde ar fad.

Agus más cuidiú le breitheamh tuigbheáil a bheith aige ar nádúr
an duine, cá bhfuil mar a thiocfadh oiliúint ab fhearr a fháil nó
a bhfuil ar fáil faoi theach tábhairne.  An gaol idir an duine
agus a chuid cainte, an gaol idir a chuid pleananna agus a bhfuil
déanta aige cheana féin, an gaol idir an gaisce a dhéanfadh sé
agus an gníomh féin a dhéanfaidh sé....  ba mhaith mar a
thuigfeadh sé sin ar fad, agus chan amháin óna chuid laetha i
gceannas ar an teach ach ó na laetha ar fad a chaith sé ó aimsir
a leanbaíochta anall, mar is i dTeach Ósta an Droichid a tógadh é.

Ansin níor mhiste a nádúr féin - nó an chuid de atá inléite -
níor mhiste é sin a chur san áireamh, agus a thréithe mar
bhreitheamh a mheas.  Fear stuama socair, gan dúil aige as
deifre, nó muinín aisti.  Amhránaí ag a bhfuil na mílte
seanamhrán ar bharr a ghoib aige, ach amhránaí ciúin.  Scéalaí
agus seanchaí  a d'éist mórán agus a chan beagán, ach amháin
nuair ab fhiú leis caint nó seanachas a ligean uaidh. Ciclipéid
ginealaigh don bhaile ar fad é.  Cé a cheilfeadh an teideal
'saoi' air, mar sin?  Chan mise, ar scor ar bith, agus cha dtig
liom smaointiú ar bhreitheamh ab fhearr liom mar rogha, mura
ceadmhach domh mac as Cuallacht Bhricreann féin a ainmniú.

Mura leor sin le pictiúr a thógáil den bhreitheamh a shocrós
cé acu a gheobhas mé mo ghnáthshaoirse lae ar ais, nó a gheobhas
an phéist mar bhéile sacraiminte mé féin mar a fuair sé Trumpa
Maide, mura leo libh sin, is fearr i bhfad bhur gcumas
dathadóireachta  i ndiaidh daoibh an chéad chuid eile den chuntas
seo léamh.

An cead a fuarthas an cuntas seo a scríobh, is cead faoi
choinníollacha é.  Ar cheann acu atá an coinníoll gur le linn an
ama 'shaoir' s'agam, a chaithfear an scríobh a dhéanamh - san
oíche, agus chan gach oíche ach trí cinn acu sa tseachtain.

An chéad oíche eile, an chuid a scríofas mé, bainfidh sé le mo
chéad laetha mar ghiolla buidéal i dTeach Ósta an Droichid, i
ndiaidh pilleadh domh ó mo chéad deoraíochta, agus Sacús Theach
an Droichid ina shaoiste chineálta orm.  Gura cineálta a bhreith
orm an tráth a dtiocfaidh sí. Agus go dtige sé slán ar an abhainn
agus fríd na crainn ina bhfuil an namhaid ar beag orthu a ghradam
agus a bheatha.  Agus go sroiche sé cladach an oileáin seo in am,
is é sin sula bhfága an bhreith le déanamh ag an tSaoisteach, mar
a tharla i gcás Thrumpa Maide, mo iarchéile botháin a gcrothaím a
ghlór binn faoin chliathdhíon go mór.


-----------------------------

Oíche 2


Bob a ba siocair le mo chéad deoraíocht, bob dár bhuail
mé féin agus an Rúballach ar shíothmhaor ghallda gan mhaith a
neadaíodh inar measc sna laethanta roimh thús na cogaíochta
reatha seo.  Bob soineanta go leor a bhain le madaí a bhí ann,
ach bob cinniúnach ar chuid mhaith dóigheanna. Dá bharr,
bheartaigh an síothmhaor bás mo dhilchara conda féin, Topnús, rud
a thug orm dán a scríobh, dán a foilsíodh ar an nuachtán áitiúil,
dán a bhain duais domh ach a bhain tuilleadh binbe as an
tsíothmhaor nuair a fuair sé aistrithe é: ar Thopnús a dhírigh sé
a chéad drochbheart claiteach; ach ar m'athair a dhírigh sé an
dara ceann. Dá bharr, go hindíreach, mar sin de, tugadh ar
m'athair mise a chur i bhfolach, agus a chuid gníomhartha féin a
chúngú go mór, agus choinneáil faoi cheilt mhéadaithe. Ba
ghníomhartha i gcónaí iad a bhain le cothú na clainne, cothú ar
ola ar chroí mo shíothmhaoir laghdú maith a theacht air.

Lean iarsmaí eile.  Sular cuireadh tús le mo thréimhse
deoraíochta, chuala Agaisín faoin bhob. Thaitin sé go mór
leis. Tharla lámh nach beag ag an tsíothmhaor i bhfeallmharú a
athara. Bhí slán fágtha aige ag a chuid staidéir mar ábhar fir
altóra. Bhí tús curtha aige le staidéar eile, agus ba mhó a shuim
san fhilíocht. D'iarr sé orm theacht ar cuairt chuige ina theach.
Thug a mháthair bonnóga agus tae dúinn sa tseomra. Bhí cuid mhór
le rá aige. Réitigh muid go breá le chéile. Mhol sé cruinniú. An
oíche dár gcionn, thug sé Platón leis chuig an chruinniú; thug
mise an Rúballach agus mo chol ceathair Sud. Cuireadh tús le
Cuallacht Bhricreann. Bhí gach mac againn iontach tógtha.

Cuireadh deireadh le mo chéad tréimhse deoraíochta, as siocair
dea-obair Chuallacht Bhricreann. Ní raibh a fhios ach ag
fíorbheagán gur mar sin a bhí ar ndóighe. Ba é Sud a mhínigh na
cúrsaí domhsa, le linn mo chéad oíche ar ais; lena linn fosta,
chuir m'athair in iúl domh go bhfuair sé jab domh - mar ghiolla
buidéal i dTeach Ósta an Droichid.

Déanfar iontas den ainm Sud, ceann de chuid na Seaspúnach,
an dream gallda is namhaid dúinn ó dhúchas, agus an dream a
bhfuil dronga dá bpór dár seilg go fíochmhar cíocrach fríd
chrainn na coilleadh móire i láthair na huaire.  Beifear ar
an eolas gur shantaigh siad ár gcuid talaimh i ndiaidh daofa
éirí ábalta longa a thógáil den ghiúis agus gloiní féachana
a dhíriú ar ár gcladaigh; gur chum siad bríonna bréaga as a
leagan féin den leabhar bheannaithe a cheadaigh ár gcur faoi
chois agus slad iomlán a dhéanamh orainn; gur chuir siad
rompu amhlaidh ár gceansú inár gcoileáin lútála; gur éirigh
sé de fhlaithiúlacht iontu a ndlí, a gcaint, a gceirteach,
agus a ngruaig a bhronnadh orainn; agus beifear ar an eolas
chomh maith nár éirigh go hiomlán lena gcuid seifteanna.
Seo i mo dhiaidh cúrsaí is eol do gach mhac agus iníon faoi
bhun gruaige ar bith. Ach beidh fonn oraibh foghlaim faoin dóigh
ar tharla Sud mar lipéad ar chol ceathrar domhsa, agus faoin
dóigh ar éirigh sé ina ghaiscíoch i measc mac Chuallacht
Bhricreann, in ainneoin a leath-phóir.

Cá bith cad é an nádúr a fágadh sna cailíní de thógáil
mháthair mo athara, tháinig de chinniúint ar an mhórchuid
acu go ndeachaigh siad a luí le boic den phór ghallda, an
tráth a dtáinig críoch lena gcuid reatha agus damhsaí
léimneacha. Ba ar an ghruaig agus ar an chaint mhuilinn a
leag m'athair an milleán.

'Agus an ghruaig mar sin orthu agus caint na scuitseoirí
chomh tréan sin acu, ní hionadh ar bith é gur chríochnaigh
siad ar na tochasóirí ar shocraigh siad orthu fá dheireadh,
na créatúir.'

Maidir leis an ghruaig ní bhfuair mé riamh - agus ní
bhfaighidh mé choíche anois - a bheachtú cé acu don dath
aiceanta nó buidéil, don cheangal nó don chóiriú a bhí sé ag
tagairt, nó do mheascán faoi leith de na rudaí sin ar fad;
ach thug sé a thuilleadh eolais domh faoi ghnoithe na
cainte.

Ba sa mhuileann a fuarthas mo mháthair mhór mar chéile agus
mar ghléas buanaithe clainne, ach ba bhean chiúin mhodhúil í
- go mbaintear aisti é, agus rud eile de, bhí caint na
tuaithe aici chomh maith. Níorbh amhlaidh do na níonacha a
thóg sí. Ba thréan a mbíodh de eagla orm féin rompu, agus
b'uafás liom a bheith fágtha leo agus gan sa chuideachta ach
mná.

Ní ghlacfadh sé ach an mhionchuid de bhomaite i do láthair
go mbeadh ualach millteanach de ábhar magaidh agus
ceartaithe bailithe acu fá do choinne. Ba líonmhar a
bhfoinsí don ábhar seo. Do chuma go ginearálta, do chuid
dóigheanna siúil, suí, iompair éadaigh, stíleanna labhartha,
agus an craiceann agus an ghruaig a chaith tú, b'uafásach an
lón a mbaintí astu agus as rudaí nach iad, le go ndéanfaí do
cheartú agus do 'chur i do bhosca'. Sin nath coitianta dá
gcuid, 'Cuirfidh mise ina bhosca é', agus chuirfeadh - agus
chuir. Agus b'fhada ba leasc leat an clár a thógáil.

Thar rud ar bith eile, ba bhaothdhána uait tuairim nó moladh
ar bith a ligean uait i láthair mná ar bith acu. An focal
'agus' féin, ba chumhachtach scanrúil ina mbéal é.

'Agus nach mór an cur amach a bheadh agatsa ar na cúrsaí
sin, a Ghiolla na mbróg gáiriteach ...'

'Éistimis leis an bhodach seo go ndéanfar ár leas, agus
an grágán gruaige gan chíoradh le coicís mar mhaise ar a
cheann aige, ceann na céille móire -- dar leis féin.'

'agus nach maith mar a bhí tusa ag éisteacht le cailleach na
gcearc sin is máthair mór don chomrádaí amaideach sin
s'agat, an Rúballach, go bhfuil a cuid seafóide ar bharr do
ghoib agat lena cur ar fáil dúinne anseo..'

Mhínigh m'athair domh go ndearna na boic ghallda scéal
cinnte dá mbarúil nach raibh na mná seo i ndáiríribh agus a
leithéid seo do chaint ag teacht uathu.

'mo thrua a gciall' ar seisean, 'b'fhada go mbeadh dul
amódha mar sin ar an té a tógadh faoi scáil an mhuilinn -
b'fhada sin.'

Bíodh sin uilig mar atá, ba as tionchar na cainte agus na
gruaige údaí, a tháinig sé gur fágadh Sud ar an tsaol.
Gruaig asail a bhí air féin. Nach minic mar bheart grinn a
théadh m'athair a chuartú croise air.

'Níl mé chomh naofa sin, a uncail,' a deireadh Sud bocht.

Is féidir a fhuadach a fhágáil ormsa, thar dhuine ar bith
eile, dá raibh ann an oíche sin, agus admhaím faoi náire go
bhfuil an scéal amhlaidh.  Ach bhí mé ag caint ar a
choimpeart - ar a theacht, seachas ar a imeacht as, gan a
chead féin.

FíorSheaspúnach a bhí in athair Shuid, agus ba ar fhóide na
Seaspúnach a cuireadh tús leis an chleasaíocht a d'fhág Sud
féin an tsaol. Agus bíodh gur tugadh iarraidh i ndiaidh an
tsaolta údaí, an chlann a neadú agus a shocrú ar ais ar an
talamh bheannaithe s'againn féin, theip glan ar an iarracht
a rinneadh. Chuir m'athair an locht ar an teilgeadh amach ar
an loch a bhain d'athair Shuid. Ba mhór a dhúil san
iascaireacht.

'Chaith na blaigeaird amach ar an loch an fear bocht, de
bharr gur dhúirt sé leo nár cheart baoite a dhéanamh as na
loscainn, agus go raibh muintearas gairid idir an duine agus
an loscann, rud nach gceileann a gcuma ná gcuid dóigheanna.'

Is cinnte nár chuidiú sin le cinneadh a choinneodh sa tír
chlann Shuid, agus chuala mise go bhfuair an t-athair a
thumadh mar fhuarú ar shotal dhána Sheaspúnach, ach níl
amhras ná go raibh tionchar ag rudaí eile ar an chinneadh
diomaite den bhaisteadh údaí. Ba cheann de na rudaí sin
cothú clainne: aithníodh saothrú i leith ábhar coganta a
sholáthair don dream a raibh ar an tsaol dá bharr, aithníodh
é ar phríomhchúraimí athara ar bith, san am.

Ar tús, bhíothas i ndóchas go mb'fhéidir go mbainfeadh
Seaptús, an t-athair atá i gceist, go mbainfeadh sé slí
bheatha as an trumpa fada a bhí anall leis, nó as na
scéalta iascaireachta a bhí sé  a chur anonn chuig na
greannáin Sheaspúnacha.  Ní mar a shíltear.

Shíl m'athair go raibh 'barraíocht nótaí' aige san trumpa
fhada.

'Ní gá gur ar féin a locht,' a dúirt sé liom lá. 'Tá fad
millteanach ann. Ansin is gá i gcónaí ina leithéid de chás
an ganntanas gruaige a chur san áireamh.'

Seans fosta, go raibh Seaptús meallta faoin mhéid grinn a
bhí ina chuid scéalta, cé gur bhain siad gáirí go leor as
féin agus é á léamh ar ais dó féin sa tseomra san oíche. Ar
an drochuair, cuireadh an mhórchuid acu anall ar ais chuige,
agus ní bhfuair sé ach mionairgead as an mhéid a coinníodh.

'Níl na greannáin mar a bhí,' a  deireadh sé leis féin sa
tseomra.

Ní raibh mé féin taobh amuigh den tseomra san am nuair a
deireadh sé sin, ar ndóighe, ach níl amhras orm ná go
ndeireadh.

Fear cróga calma a bhí i Seaptús agus é i mbun a mhaitheasa
fir.  Sáitheadh i mbríste saighdiúra é, agus tugadh bataí
agus sceana troda dó, agus é ina dhéagóir go fóill. Bhí na
Seaspúnach i gceann troda le dream buí san Domhan Thoir san
am, agus d'imigh Seaptús mar dhuine acu nach raibh eagla air
roimh 'liuprúcháin bhuí an Domhain Thoir' agus a chuirfeadh
múineadh orthu. Ní tháinig an tuar go hiomlán faoin
tairngreacht.

Dúradh gur scanraigh Seaptús cuid mhór acu, agus go ndéanadh
sé damhsa millteanach ina measc, a d'fhágadh líon mór acu ar
lár nó i bhfolach sna muineacha bambú ina dhiaidh. B'fhéidir
go raibh barraíocht coiscéimeanna aige sa deireadh, dalta
nótaí a thrumpa, mar fuarthas greim air agus rinneadh cás
deas bambú dó, a mbeadh sé féin ábalta amharc amach as agus
é ag éisteacht lena gcuid mallachtaí agus gáirí magúla sa
teanga bhuí s'acu go ceann fada go leor.

Tugadh drochbhail ar Sheaptús bhocht le linn a chuid laetha
cáis bhambú.  Tugadh sceilpeáil fhada mhillteanach dó le
bataí den phlanda chéanna. Cuireadh uisce fuar agus
gailseacha fada de chuid an Domhain Thoir isteach ina
chluais. B'éigean dó codladh bun os cionn in amanna, agus
b'éigean dó bia saoifiúil an Domhain Thoir a ithe san uair
a mbeadh fonn orthu é a chothú.

'Ba bheag sin de,' a deireadh m'athair. 'Thaispeáin siad
drochphictiúir shaoifiúla dó chomh maith. Bhí bothán dorcha
faoi leith acu faoi choinne thaispeáint na bpictiúr, agus
bhí sé de chumas acu na pictiúir a chur amach as lampaí agus
á ndoirteadh ar na ballaí roimhe: is dream an-chliste iad.
Ba leor sin do Sheaptús bhocht; neadaigh na pictiúir
saoifiúla scanrúla sin go domhan ina cheann bhlagaideach;
ní tháinig leis ariamh á ndíbirt as a bhlaosc. Nuair a bhí
sé anseo ba mhinic a mhusclódh a chuid béicí mé: 'Chan níos
mó pictiúr! Chan níos mó díbh! Á!á!a! Ná feicim níos mó acu!'
Thigeadh na pictiúir údaí sin chuige ina chodladh dó; ní
chodlódh mo dheirfiúr in aon seomra leis; is beag a foighid
dá mhacasamhail sin le linn ama shuain.'

'D'éalaigh sé uatha faoi dheireadh,' a leanadh m'athair.
'Mangaire bananaí agus éisc a chuidigh leis. Thángthas sa
tóir air, ar ndóighe, agus na cait mhóra stríocacha á n-úsáid
mar mhadaí fola - tá cuid mhaith droim ar ais sa Domhan
Thoir, is cosúil. Ach ní bhfuair siad é.  Cuireadh i mbád
faoi hata bhiorach tuí é. Fágadh ina aonar ar oileán dufaire
é, ach d'éirigh leis buidéal a chur a fhad lena chuid
comrádaithe Seaspúnach gur tugadh tarrtháil air faoi
dheireadh le cuidiú báid faoi thoinn, deirtear.'

Ar scor ar bith, sílim i ndiaidh gur caitheamh sa loch é,
gur éirigh drochobair na bpictiúr níos fíochmhaire i gceann
athair Shuid, agus idir sin agus na deacrachtaí a bhain le
cúrsaí bídh, chuir sé a thrumpa fada ina bhosca lá, agus thug
sé a bhean agus a bheirt níonacha ar ais chuig tír na
Seaspúnach.  Ní tháinig aon duine acu sin ar ais chuig an
tír seo, ach tháinig mac dó chugainn, mac a tháinig ar an
tsaol i ndiaidh daofa a bheith ar ais sa tír ghallda; agus
bhí baint ag na pictiúir údaí le theacht Shuid chun ár
dtíre, agus thír a mháthara.

Obair ar fheirm turcach, a fuair Seaptús taobh amuigh dá
bhaile mhór dúchais. Ba bheag a dhúil sna fuaimeanna ná san
chuideachta fáoin fheirm údaí ach lean sé air mar oibrí
turcach inti go ceann seacht mbliana déag. Faoin am sin bhí
rath mór i ndiaidh theacht ar an fheirm gur éirigh sí cosúil
le baile mór - tithe, sráideanna, agus clóis inti, agus
turcaigh mar lucht cónaithe agus lucht cainte is siúil
iontu.

Ní raibh reilig acu, áfach, mar na turcaigh a d'imigh as a
mbeatha, chuirtí a dtaisí chuig bailte móra daoine, cuid acu
i dtír na Seaspúnach agus cuid mhór acu thar sáile uaithi.
Faoin am sin a raibh a sheacht mbliana déag caite ag Seaptús
i measc na dturcach, tharla dhá rud nach raibh lena leas:
tugadh sealobair oíche isteach le cois a choinneáil leis na
hordaithe, agus thoisigh a lán de na hordaithe sin a theacht
as an Domhan Thoir. Taobh istigh dá cheann féin, is gairid
go raibh sé ar ais ina chás bambú, agus i mbothán dorcha na
bpictiúr saoifiúla scanrúla.

Níorbh fhad ina dhiaidh sin gurbh éigean é a thabhairt chuig
feirm eile, feirm shaoifiúil na ngealt, áit a mbíodh sé féin
agus comrádaithe dá chuid sa tóir ar thurcaigh agus ar éin
de chleití eile fud urláir an tí mhóir.  Ó thaobh ghnoithe
Shuid de, bhí a chuid deirfiúracha pósta agus i mbotháin dá
gcuid féin, fán tráth sin, ach ní raibh na seacht mbliana
déag bainte amach aige go fóill, agus tugadh an cinneadh
go gcuirfí anall chugainne é.  Ba é m'athair a chéadthairg
cúram chothú agus stiúradh Shuid a chur ar fáil, faoi
chreatacha an tí s'againne.

Thug Searlaí Bhearnaí triúr againn chuig an ché, oíche
earraigh amháin, in araicis ár nduine mhuinteartha de
thógáil thír na Seaspúnach, in araicis Shuid. Ba oíche
chinniúna í.

marc: Domh Beal 19 15:39:21 UTC 2019

-----------------
Oíche 2


Bob a ba siocair le mo chéad deoraíocht, bob dár bhuail
mé féin agus an Rúballach ar shíothmhaor ghallda gan mhaith a
neadaíodh inar measc sna laethanta roimh thús na cogaíochta
reatha seo.  Bob soineanta go leor a bhain le madaí a bhí ann,
ach bob cinniúnach ar chuid mhaith dóigheanna. Dá bharr,
bheartaigh an síothmhaor bás mo dhilchara conda féin, Topnús, rud
a thug orm dán a scríobh, dán a foilsíodh ar an nuachtán áitiúil,
dán a bhain duais domh ach a bhain tuilleadh binbe as an
tsíothmhaor nuair a fuair sé aistrithe é: ar Thopnús a dhírigh sé
a chéad drochbheart claiteach; ach ar m'athair a dhírigh sé an
dara ceann. Dá bharr, go hindíreach, mar sin de, tugadh ar
m'athair mise a chur i bhfolach, agus a chuid gníomhartha féin a
chúngú go mór, agus choinneáil faoi cheilt mhéadaithe. Ba
ghníomhartha i gcónaí iad a bhain le cothú na clainne, cothú ar
ola ar chroí mo shíothmhaoir laghdú maith a theacht air.

Lean iarsmaí eile.  Sular cuireadh tús le mo thréimhse
deoraíochta, chuala Agaisín faoin bhob. Thaitin sé go mór
leis. Tharla lámh nach beag ag an tsíothmhaor i bhfeallmharú a
athara. Bhí slán fágtha aige ag a chuid staidéir mar ábhar fir
altóra. Bhí tús curtha aige le staidéar eile, agus ba mhó a shuim
san fhilíocht. D'iarr sé orm theacht ar cuairt chuige ina theach.
Thug a mháthair bonnóga agus tae dúinn sa tseomra. Bhí cuid mhór
le rá aige. Réitigh muid go breá le chéile. Mhol sé cruinniú. An
oíche dár gcionn, thug sé Platón leis chuig an chruinniú; thug
mise an Rúballach agus mo chol ceathair Sud. Cuireadh tús le
Cuallacht Bhricreann. Bhí gach mac againn iontach tógtha.

Cuireadh deireadh le mo chéad tréimhse deoraíochta, as siocair
dea-obair Chuallacht Bhricreann. Ní raibh a fhios ach ag
fíorbheagán gur mar sin a bhí ar ndóighe. Ba é Sud a mhínigh na
cúrsaí domhsa, le linn mo chéad oíche ar ais; lena linn fosta,
chuir m'athair in iúl domh go bhfuair sé jab domh - mar ghiolla
buidéal i dTeach Ósta an Droichid.

Déanfar iontas den ainm Sud, ceann de chuid na Seaspúnach,
an dream gallda is namhaid dúinn ó dhúchas, agus an dream a
bhfuil dronga dá bpór dár seilg go fíochmhar cíocrach fríd
chrainn na coilleadh móire i láthair na huaire.  Beifear ar
an eolas gur shantaigh siad ár gcuid talaimh i ndiaidh daofa
éirí ábalta longa a thógáil den ghiúis agus gloiní féachana
a dhíriú ar ár gcladaigh; gur chum siad bríonna bréaga as a
leagan féin den leabhar bheannaithe a cheadaigh ár gcur faoi
chois agus slad iomlán a dhéanamh orainn; gur chuir siad
rompu amhlaidh ár gceansú inár gcoileáin lútála; gur éirigh
sé de fhlaithiúlacht iontu a ndlí, a gcaint, a gceirteach,
agus a ngruaig a bhronnadh orainn; agus beifear ar an eolas
chomh maith nár éirigh go hiomlán lena gcuid seifteanna.
Seo i mo dhiaidh cúrsaí is eol do gach mhac agus iníon faoi
bhun gruaige ar bith. Ach beidh fonn oraibh foghlaim faoin dóigh
ar tharla Sud mar lipéad ar chol ceathrar domhsa, agus faoin
dóigh ar éirigh sé ina ghaiscíoch i measc mac Chuallacht
Bhricreann, in ainneoin a leath-phóir.

Cá bith cad é an nádúr a fágadh sna cailíní de thógáil
mháthair mo athara, tháinig de chinniúint ar an mhórchuid
acu go ndeachaigh siad a luí le boic den phór ghallda, an
tráth a dtáinig críoch lena gcuid reatha agus damhsaí
léimneacha. Ba ar an ghruaig agus ar an chaint mhuilinn a
leag m'athair an milleán.

'Agus an ghruaig mar sin orthu agus caint na scuitseoirí
chomh tréan sin acu, ní hionadh ar bith é gur chríochnaigh
siad ar na tochasóirí ar shocraigh siad orthu fá dheireadh,
na créatúir.'

Maidir leis an ghruaig ní bhfuair mé riamh - agus ní
bhfaighidh mé choíche anois - a bheachtú cé acu don dath
aiceanta nó buidéil, don cheangal nó don chóiriú a bhí sé ag
tagairt, nó do mheascán faoi leith de na rudaí sin ar fad;
ach thug sé a thuilleadh eolais domh faoi ghnoithe na
cainte.

Ba sa mhuileann a fuarthas mo mháthair mhór mar chéile agus
mar ghléas buanaithe clainne, ach ba bhean chiúin mhodhúil í
- go mbaintear aisti é, agus rud eile de, bhí caint na
tuaithe aici chomh maith. Níorbh amhlaidh do na níonacha a
thóg sí. Ba thréan a mbíodh de eagla orm féin rompu, agus
b'uafás liom a bheith fágtha leo agus gan sa chuideachta ach
mná.

Ní ghlacfadh sé ach an mhionchuid de bhomaite i do láthair
go mbeadh ualach millteanach de ábhar magaidh agus
ceartaithe bailithe acu fá do choinne. Ba líonmhar a
bhfoinsí don ábhar seo. Do chuma go ginearálta, do chuid
dóigheanna siúil, suí, iompair éadaigh, stíleanna labhartha,
agus an craiceann agus an ghruaig a chaith tú, b'uafásach an
lón a mbaintí astu agus as rudaí nach iad, le go ndéanfaí do
cheartú agus do 'chur i do bhosca'. Sin nath coitianta dá
gcuid, 'Cuirfidh mise ina bhosca é', agus chuirfeadh - agus
chuir. Agus b'fhada ba leasc leat an clár a thógáil.

Thar rud ar bith eile, ba bhaothdhána uait tuairim nó moladh
ar bith a ligean uait i láthair mná ar bith acu. An focal
'agus' féin, ba chumhachtach scanrúil ina mbéal é.

'Agus nach mór an cur amach a bheadh agatsa ar na cúrsaí
sin, a Ghiolla na mbróg gáiriteach ...'

'Éistimis leis an bhodach seo go ndéanfar ár leas, agus
an grágán gruaige gan chíoradh le coicís mar mhaise ar a
cheann aige, ceann na céille móire -- dar leis féin.'

'agus nach maith mar a bhí tusa ag éisteacht le cailleach na
gcearc sin is máthair mór don chomrádaí amaideach sin
s'agat, an Rúballach, go bhfuil a cuid seafóide ar bharr do
ghoib agat lena cur ar fáil dúinne anseo..'

Mhínigh m'athair domh go ndearna na boic ghallda scéal
cinnte dá mbarúil nach raibh na mná seo i ndáiríribh agus a
leithéid seo do chaint ag teacht uathu.

'mo thrua a gciall' ar seisean, 'b'fhada go mbeadh dul
amódha mar sin ar an té a tógadh faoi scáil an mhuilinn -
b'fhada sin.'

Bíodh sin uilig mar atá, ba as tionchar na cainte agus na
gruaige údaí, a tháinig sé gur fágadh Sud ar an tsaol.
Gruaig asail a bhí air féin. Nach minic mar bheart grinn a
théadh m'athair a chuartú croise air.

'Níl mé chomh naofa sin, a uncail,' a deireadh Sud bocht.

Is féidir a fhuadach a fhágáil ormsa, thar dhuine ar bith
eile, dá raibh ann an oíche sin, agus admhaím faoi náire go
bhfuil an scéal amhlaidh.  Ach bhí mé ag caint ar a
choimpeart - ar a theacht, seachas ar a imeacht as, gan a
chead féin.

FíorSheaspúnach a bhí in athair Shuid, agus ba ar fhóide na
Seaspúnach a cuireadh tús leis an chleasaíocht a d'fhág Sud
féin an tsaol. Agus bíodh gur tugadh iarraidh i ndiaidh an
tsaolta údaí, an chlann a neadú agus a shocrú ar ais ar an
talamh bheannaithe s'againn féin, theip glan ar an iarracht
a rinneadh. Chuir m'athair an locht ar an teilgeadh amach ar
an loch a bhain d'athair Shuid. Ba mhór a dhúil san
iascaireacht.

'Chaith na blaigeaird amach ar an loch an fear bocht, de
bharr gur dhúirt sé leo nár cheart baoite a dhéanamh as na
loscainn, agus go raibh muintearas gairid idir an duine agus
an loscann, rud nach gceileann a gcuma ná gcuid dóigheanna.'

Is cinnte nár chuidiú sin le cinneadh a choinneodh sa tír
chlann Shuid, agus chuala mise go bhfuair an t-athair a
thumadh mar fhuarú ar shotal dhána Sheaspúnach, ach níl
amhras ná go raibh tionchar ag rudaí eile ar an chinneadh
diomaite den bhaisteadh údaí. Ba cheann de na rudaí sin
cothú clainne: aithníodh saothrú i leith ábhar coganta a
sholáthair don dream a raibh ar an tsaol dá bharr, aithníodh
é ar phríomhchúraimí athara ar bith, san am.

Ar tús, bhíothas i ndóchas go mb'fhéidir go mbainfeadh
Seaptús, an t-athair atá i gceist, go mbainfeadh sé slí
bheatha as an trumpa fada a bhí anall leis, nó as na
scéalta iascaireachta a bhí sé  a chur anonn chuig na
greannáin Sheaspúnacha.  Ní mar a shíltear.

Shíl m'athair go raibh 'barraíocht nótaí' aige san trumpa
fhada.

'Ní gá gur ar féin a locht,' a dúirt sé liom lá. 'Tá fad
millteanach ann. Ansin is gá i gcónaí ina leithéid de chás
an ganntanas gruaige a chur san áireamh.'

Seans fosta, go raibh Seaptús meallta faoin mhéid grinn a
bhí ina chuid scéalta, cé gur bhain siad gáirí go leor as
féin agus é á léamh ar ais dó féin sa tseomra san oíche. Ar
an drochuair, cuireadh an mhórchuid acu anall ar ais chuige,
agus ní bhfuair sé ach mionairgead as an mhéid a coinníodh.

'Níl na greannáin mar a bhí,' a  deireadh sé leis féin sa
tseomra.

Ní raibh mé féin taobh amuigh den tseomra san am nuair a
deireadh sé sin, ar ndóighe, ach níl amhras orm ná go
ndeireadh.

Fear cróga calma a bhí i Seaptús agus é i mbun a mhaitheasa
fir.  Sáitheadh i mbríste saighdiúra é, agus tugadh bataí
agus sceana troda dó, agus é ina dhéagóir go fóill. Bhí na
Seaspúnach i gceann troda le dream buí san Domhan Thoir san
am, agus d'imigh Seaptús mar dhuine acu nach raibh eagla air
roimh 'liuprúcháin bhuí an Domhain Thoir' agus a chuirfeadh
múineadh orthu. Ní tháinig an tuar go hiomlán faoin
tairngreacht.

Dúradh gur scanraigh Seaptús cuid mhór acu, agus go ndéanadh
sé damhsa millteanach ina measc, a d'fhágadh líon mór acu ar
lár nó i bhfolach sna muineacha bambú ina dhiaidh. B'fhéidir
go raibh barraíocht coiscéimeanna aige sa deireadh, dalta
nótaí a thrumpa, mar fuarthas greim air agus rinneadh cás
deas bambú dó, a mbeadh sé féin ábalta amharc amach as agus
é ag éisteacht lena gcuid mallachtaí agus gáirí magúla sa
teanga bhuí s'acu go ceann fada go leor.

Tugadh drochbhail ar Sheaptús bhocht le linn a chuid laetha
cáis bhambú.  Tugadh sceilpeáil fhada mhillteanach dó le
bataí den phlanda chéanna. Cuireadh uisce fuar agus
gailseacha fada de chuid an Domhain Thoir isteach ina
chluais. B'éigean dó codladh bun os cionn in amanna, agus
b'éigean dó bia saoifiúil an Domhain Thoir a ithe san uair
a mbeadh fonn orthu é a chothú.

'Ba bheag sin de,' a deireadh m'athair. 'Thaispeáin siad
drochphictiúir shaoifiúla dó chomh maith. Bhí bothán dorcha
faoi leith acu faoi choinne thaispeáint na bpictiúr, agus
bhí sé de chumas acu na pictiúir a chur amach as lampaí agus
á ndoirteadh ar na ballaí roimhe: is dream an-chliste iad.
Ba leor sin do Sheaptús bhocht; neadaigh na pictiúir
saoifiúla scanrúla sin go domhan ina cheann bhlagaideach;
ní tháinig leis ariamh á ndíbirt as a bhlaosc. Nuair a bhí
sé anseo ba mhinic a mhusclódh a chuid béicí mé: 'Chan níos
mó pictiúr! Chan níos mó díbh! Á!á!a! Ná feicim níos mó acu!'
Thigeadh na pictiúir údaí sin chuige ina chodladh dó; ní
chodlódh mo dheirfiúr in aon seomra leis; is beag a foighid
dá mhacasamhail sin le linn ama shuain.'

'D'éalaigh sé uatha faoi dheireadh,' a leanadh m'athair.
'Mangaire bananaí agus éisc a chuidigh leis. Thángthas sa
tóir air, ar ndóighe, agus na cait mhóra stríocacha á n-úsáid
mar mhadaí fola - tá cuid mhaith droim ar ais sa Domhan
Thoir, is cosúil. Ach ní bhfuair siad é.  Cuireadh i mbád
faoi hata bhiorach tuí é. Fágadh ina aonar ar oileán dufaire
é, ach d'éirigh leis buidéal a chur a fhad lena chuid
comrádaithe Seaspúnach gur tugadh tarrtháil air faoi
dheireadh le cuidiú báid faoi thoinn, deirtear.'

Ar scor ar bith, sílim i ndiaidh gur caitheamh sa loch é,
gur éirigh drochobair na bpictiúr níos fíochmhaire i gceann
athair Shuid, agus idir sin agus na deacrachtaí a bhain le
cúrsaí bídh, chuir sé a thrumpa fada ina bhosca lá, agus thug
sé a bhean agus a bheirt níonacha ar ais chuig tír na
Seaspúnach.  Ní tháinig aon duine acu sin ar ais chuig an
tír seo, ach tháinig mac dó chugainn, mac a tháinig ar an
tsaol i ndiaidh daofa a bheith ar ais sa tír ghallda; agus
bhí baint ag na pictiúir údaí le theacht Shuid chun ár
dtíre, agus thír a mháthara.

Obair ar fheirm turcach, a fuair Seaptús taobh amuigh dá
bhaile mhór dúchais. Ba bheag a dhúil sna fuaimeanna ná san
chuideachta fáoin fheirm údaí ach lean sé air mar oibrí
turcach inti go ceann seacht mbliana déag. Faoin am sin bhí
rath mór i ndiaidh theacht ar an fheirm gur éirigh sí cosúil
le baile mór - tithe, sráideanna, agus clóis inti, agus
turcaigh mar lucht cónaithe agus lucht cainte is siúil
iontu.

Ní raibh reilig acu, áfach, mar na turcaigh a d'imigh as a
mbeatha, chuirtí a dtaisí chuig bailte móra daoine, cuid acu
i dtír na Seaspúnach agus cuid mhór acu thar sáile uaithi.
Faoin am sin a raibh a sheacht mbliana déag caite ag Seaptús
i measc na dturcach, tharla dhá rud nach raibh lena leas:
tugadh sealobair oíche isteach le cois a choinneáil leis na
hordaithe, agus thoisigh a lán de na hordaithe sin a theacht
as an Domhan Thoir. Taobh istigh dá cheann féin, is gairid
go raibh sé ar ais ina chás bambú, agus i mbothán dorcha na
bpictiúr saoifiúla scanrúla.

Níorbh fhad ina dhiaidh sin gurbh éigean é a thabhairt chuig
feirm eile, feirm shaoifiúil na ngealt, áit a mbíodh sé féin
agus comrádaithe dá chuid sa tóir ar thurcaigh agus ar éin
de chleití eile fud urláir an tí mhóir.  Ó thaobh ghnoithe
Shuid de, bhí a chuid deirfiúracha pósta agus i mbotháin dá
gcuid féin, fá sin, ach ní raibh na seacht mbliana déag
bainte amach ag Sud go fóill, agus tugadh an cinneadh go
gcuirfí anall chugainne é.  Ba é m'athair a chéadthairg
cúram chothú agus stiúradh Shuid a chur ar fáil, faoi
chreatacha a thí féin.

Thug Searlaí Bhearnaí triúr againn chuig an ché, oíche
earraigh amháin, in araicis ár nduine mhuinteartha de
thógáil thír na Seaspúnach, in araicis Shuid. Ba oíche
chinniúna í.

Ach ba ar oíche chinniúna eile a ba cheart díriú anois, is í
sin an oíche a tugadh ar ais mé as mo chéad tréimhse
deoraíochta. Ba é Searlaí Bhearnaí a thug ar ais mé. Agus
mar a dúradh cheana féin, ba é Sud a mhínigh domh fán dóigh
a raibh lámh nach beag ag Cuallacht Bhricreann le
m'fhuascailt.

Ní thiocfadh leis rud ar bith a mhíniú domh,ar ndóighe,
sula mbeadh deireadh leis an chóisir. Shocraigh mo mháthair
bhocht go mbeadh cóisir dheas ann domh ar mo theacht ar ais
ó mo chuid deoraíochta.

'Cad é mar d'éirigh leat tigh mo dheirféara?' arsa m'athair,
nuair a bhí mé i mo shuí de chois na tineadh.

'Cad é do bharúil?' arsa mise leis, agus mé ag iarraidh nod
eolais a chur i mo shúil nach dtuigfeadh ach é féin.

Rinne sé gáire.

'Beidh tú eolach go leor ar chúrsaí úll feasta, a mhic. Agus
is fearr thú gan amhras i ndiaidh duit tamall a chaitheamh
ar scoil leis an Amhránaí.'

Sin an t-ainm greannmhar a bhí ag m'athair ar fhear na
deirféara s'aige a chuaigh a chónaí i gceantar na n-úll.
- ainm greannmhar ar fhear go hiomlán gan ghreann agus go
hiomlán gan cheol.

'An ceithearn dubh gan mhaith!' arsa mo mháthair. 'Nach trua
gurbh éigean tú a chur ina ghaobhar nó faoi scread asail dá
leithéid!'

Ansin le m'athair 'níl a fhios agam conas mar a chríochnaigh
Siugaí suas mar bhean phósta - más pósta iad - ag an bhodach
mór buí gan mhaith sin in aon chor.'

'Bhí úllaí agus airgead aige,' arsa m'athair, 'agus ceol lá
den tsaol.'

'Ceol as greadadh drumaí, b'fhéidir, más ceol sin,' arsa mo
mháthair.

Bhí a fhios ag Sud go raibh sí ar tí caoineadh, agus dhruid
sé anonn chuici a thabhairt croí isteach di.

'Tá ceol agamsa,' ar seisean. 'Cá bhfuil mo chíor?'


Ba ghearr go raibh fad mór á bhaint as a bhosca ceoil ag
m'athair agus gach aon mhionchreathú le sonrú ar obair go
luascach ar cheann Shuid agus gach aon anonn agus anall ar
siúl ag an ghruaig asail de réir mar a bhí an béal sa tóir
go cíocrach ar pholl-láthair an nóta chuí. Siúd isteach na
mionpháistí a bhí in ainm a bheith ina luí, agus gach aon
léim agus coiscéim mhire acu go díreach mar bheadh mála
liupriúchán i ndiaidh a dhoirte amach ar an urlár os comhair
na gceoltóirí. Mhuscail cnagadh i sáil mo bhróige féin.

'Ní thabharfar Gúrdún chuig an fhuinneog anocht,' a scairt
m'athair. Tagairt don síthmhaor gan mhaith.

'Nár fhille a leithéid arís orainn, choíche,' arsa mo
mháthair, agus spion breá uirthi anois. 'An bhfaighidh mé na
spúnóga?'

'Agus nár bhánaítear a ghaosán ramhar ar ghloine dá bhfuil
ann dár bhfuinneog go deo na ndeor!' arsa Searlaí Bhearnaí,
a bhí i ndiaidh a theacht isteach. Agus bhronn sé duisín de
choiscéimeanna sean-nóis ar dhroim an urláir. Níl a fhios
agam an raibh níos mó ná sin aige. Ach dá mba é a locht
ganntanas a líonmhaireachta, ba bhlasta leat iad, agus iad á
mbualadh, an oíche sin, agus ba bhinn le cluas an cheoltóra
ar míne cluas mar a bualadh iad. Ina ndeireadh mar
choiscéimeanna bhain cnag buidéil bhiotáilte de dhéantús na
gcnoc a chuid féin ceoil as muin an tábla.

Níor moladh go bhfaigheadh mo mháthair na spúnóga a fhad
agus a bheadh sí sa tóir ar na hadharca óil.

Thost an ceol bomaite. Labhair m'athair.

'Ní chuirfinn ceist cá bhfuarthas an buidéal,' ar seisean.

'Leoga ní chuirfeá, mar nach maith mar atá a fhios agat 'mura
bhfuil sé san bhosca agam, tá sé san bhuidéal agam, agus
mura bhfuil sé sna magairlí agam..' ' Thost sé.

'Mo leithscéal domhain, a chailíní, agus a chuideachta; is a
mhalairt de chuideachta a chleachtann Searlaí Bhearnaí
bocht, de ghnáth, ar an drochuair dó féin, mar tá sé chun
drabhláis agus chun donais acu, mo mhallacht orthu idir fhir
agus mhná.'

'Maithfear anseo thú, a Shearlaí Bhearnaí, mura maithfear in
áit eile,' arsa m'athair. 'Tuilleadh ispíní chuig Searlaí
Bhearnaí.' Agus baineadh an tuilleadh sin den tsorn le fonn.
Anois, bhí an dá dhorn lán ag an fhear chorcra. Cheol sé
amhrán dá chuid nach raibh gáirsiúil. Thug sé leis glór gach
duine isteach sa churfá le luascadh lúfar dá ispín - glór
gach duine diomaite d'fhear na círe.

'Ní cuideachta go Searlaí Bhearnaí,' arsa m'athair.

Ba san am sin a thréig mise an chuideachta go ceann tamaill
as siocair gnoithe a bheith agam leis an 'asal'. I mo
sheasamh domh, ansin chuala mé an cnag ar an fhuinneog.

Sheas mé ar chlár an bhabhla a chur mo chinn amach ar an
fhuinneog a chur faisnéise an té a bhuail. Teachtaire lena
theachtaireacht chugam a bhí ann.

Gasúr teachtaireachta de chuid Agaistín a bhí ann. D'aithin
mé ar an bhomaite é.

'Teach an ghuail,' arsa mise leis. Tá teach guail i
gcúlgharradh gach tí de na tithe bána.

Ba ghearr go raibh mé féin agus teachtaire Agaistín i
gcuideachta a chéile i gcúl theach an ghuail. Chuir mé ceist
air cad é mar a bhí a fhios aige gur mise a tháinig isteach
agus gur cheart cnagadh mar sin.

'D'aithin mé do scáil, ar ndóighe.'

Bheadh saineolas scáileanna agus ar shaol na scáileanna ag
an bhoc chéanna. Agus fiú má bhí a aithint contráilte,
rachadh sé as radharc chomh gasta le heasóg. Boc rua caol a
bhí ann nach raibh an-éagsúil le ceann de na beathaigh
shlítheánta sin, ina chruth ach an oiread. Is annamh a
ligeadh sé an abairt iomlán uaidh.

'Fear an chochaill dhuibh. Tá a fhios ...' Baineadh
mionsméideadh as an cheann. 'Caint le Sud. An namhaid nach
bpillfidh. Tús úr. Agus seo,' ar seisean. Shín sé dorn
chugam.

Shín mise uaim bos. Nuair a bhí an dorn os cionn na boise,
osclaíodh í, agus mothaíodh ar an bhos an teachtaireacht,
teachtaireacht idir chrua mhín agus chruinn.

'Gnáthchlog. Gnáthfhód,' arsa an teachtaire. Siúd ar shiúl
uaim ansin é ar lorg a thaoibh, gur imigh as radharc thar an
bhalla mar a d'imeodh stoc dubh le feothan gaoithe.

Chúlaigh mé isteach i dteach an ghuail, áit ar bhain mé
lasán den bhosca a bhain mé aníos as mo phóca, nuair a
musclaíodh a sholas a lasadh aghaidh mo bhoise, lasadh an
tuigbheáil i mo cheann ina chuideachta: mirlín an imrisc
ghlais; cruinniú, cruinniú ginearálta. Chuirtí faisnéis inár
measc ar an dóigh sin: ba ionann mirlín agus teachtaireacht
a bhain le cruinniú, agus cuireadh leis an eolas fríd dhath
imreasc an mhirlín, ceann glas sa chás seo - ciall
ghinearálta; dá mbeadh imreasc gorm sa mhirlín, ba chruinniú
príobháideach a bheadh a chiallú. Is iomaí dath imrisc a bhí
sna mirlíní i mbosca mirlíní Agaistín.

An ceann a tháinig ar cuairt agam an oíche sin, chuir mé i
mbosca mo lasán é go ciúin agus thug mé aghaidh ar an
chúldoras agus ar láthair an cheoil, arb é a shiocair mo
theacht ar ais ón deoraíocht.

'Bhí mé ag rá ansin go bhfuair mé jab duit, a mhic,' arsa
m'athair liom chomh luath agus a nocht mé ar ais i seomra an
cheoil. 'Beidh dúil mhór agat ann.'

'Is dóiche go mbeidh,' arsa mé féin. 'Cad é an jab a bhfuil
muid ag caint air?'

'Jab tábhairne. Teach Ósta an Droichid. Amárach do chéad
lá.'

Bhí sé ag dul i gcosúlacht leis an té a shleamhnaigh uaim
thar bhalla roinnt bomaití, roimhe seo. Sin an chéad chuid
den eolas a raibh dlúthbhaint aige le mo shaol ar fad an
oíche sin. Fuair mé an dara cuid ó Shud nuair a tháinig sé
a luí san tseomra ina gcodlaímis beirt sna laethanta sin.

'Cleas an Fhir Mhóir Fhada a mheall é..' arsa Sud ag
toiseacht agus ag insint domh fán dóigh ar cuireadh deireadh
le laethanta feall-imeartha an tsíothmhaoir fán bhaile mhór
s'againne.  Thaitin sé go mór liom gurb é an Fear Mór Fada a
chuir deireadh leo mar laethanta, laethanta dorcha, a
mhuscail an dorchadas i gcuid mhór againn lena linn: ba deas
gur scáil an Fhir Mhóir Fhada anuas as aois sular saolaíodh
aon duine againn, gur scáil í a d'fhágfadh droch-scáil an
tsíothmhaoir mar smál siúlta ar fhóide cheantar ínteacht
eile. Mo mhallacht ar an scáil chéanna, agus go gcuirtear
luíocháin eile roimpi, cá bith áit a dhorchaíonn sí.

Is mithid an chéad chuid de scéal an tsíothmhaoir gan mhaith
a insint, rud a thiocfas ó mo pheann luaidhe an chéad oíche
eile. Is í sin an chuid a bhain leis an bhob a luaigh mé,
bob soineanta a bhain le madaí agus a dtáinig bás madaidh
dhílis as, ar dhóigh, bás mo charad chonda mhaith féin,
Tafnús.

Luan Meith 10 14:37:36 UTC 2019

Oíche 3

Is san am sular bunaíodh Cuallacht Bhricreann, ar chor ar
bith, a bualadh an bob cinniúnach ar an tsíothmhaor ba mhó
feall sin, arbh éigean dó glanadh as an bhaile mhór de bharr
dea-obair na cuallachta. Sna laethanta sin roimh an bhunú,
ní raibh ach beirt de bhunadh an bhaile mhóir, a bhí i
gceann na mbobanna mar ba cheart: mé féin agus an Rúballach.
Agus as an bheirt, an lá dá dtiocfadh sé, a gcuirfí coróin
na gcopóg ar cheann an té ba chróga agus ab ealaíonta bob,
is ar chloigeann chatach dhubh an Rúballaigh a rachadh sí
gan cheist gan phlé gan mhionmhachnamh. Cén ceann a mbeadh
fad ann, más eadh, a shamhlódh go ndéanfaí an cinneadh
choíche, fear chomh cumasach galánta bob leis, a dhíbirt as
an chuallacht?  Thiocfaí a fhad leis sin in am chuí; ach san
idirlinn ní mór cuntas éigin a thabhairt ar an chumas sin.

Maidir le clann agus dúchas, ba mhó an méid a gheofaí mar
mhíniú ar thréithe an Rúballaigh mar fhear eachtraí agus
chuilceach dea-bhob. An t-athair a thóg é, tógadh é féin ar
imeall an bhaile mhóir i sraith tithe a cuireadh ar an
talamh raithní sin mar chónaí don dream a d'oibir san
mhuileann - sraith a dtugtaí Sraith na bPréachán uirthi,
agus táthar den tuairim faoi dhíon chuid de na tithe nach
ndearnadh ballóga díofa gurbh fhearrde an baile mór leagan
Shraith na bPréachán. Bhí tuairim eile ann.

'Na tithe a thóg siad ina n-áit,' arsa máthair mhór an
Rúballaigh, 'ní raibh an saol iontu mar ba cheart. Cá bhfuil
mar a bheadh? Agus na clocha a chuir siad iontu. Agus ar
réitigh siad de raithneach thart orthu, rud nár cheart.'

Luaigh sí na sceacha bána beannaithe chomh maith; ach tá mé
i ndiaidh dul chun tosaigh orm féin.  Ina dhiaidh sin is
uile, nár mhaith mar a tháinig an bhean féin as an chaint
s'agam, faoi mar a bheadh sí i bhfolach ansin, agus í ar
tinneall chun preabtha as an raithneach san am ba lú a
mbeifí ag dréim léi. Is leis an chuid sin de dhúchas an
Rúballaigh a bhí mé ag druid, gan amhras, ar a mháthair
mhór agus ar ar bhain léi; ach is tráthúil mar a sháigh a
sí féin a ceann lín-liath amach: is cinnte nach faoi smacht mo
thola féin mo scéal; agus i bhfocail na mná féin:-

'An méid nach dtáinig ionainn ón dream a dtáinig sinn uathu
agus astu, agus a dtáinig sinn ann dá mbarr, is beag an méid é.'

B'fhíor dí, agus b'fhíor di a lán dár dhúirt sí. Ní hionann
sin agus a rá, áfach, nár bhean ghnímh í, chomh maith: ba
eadh. Le linn a chuid laethanta sa mhuileann, shocraigh sí
do dhroch-shaoiste dóighiúil, ar ghnách leis drochbhail a
thabhairt ar na cailíní, shocraigh sí go ciúin dó go mbainfí
géag dá chuid de, san innealra, rud nár chuir lena chuma nó
a chumas glacaíochta nó muirnithe. Thugtaí boc na muinchille
foilmhe air feasta; ach bhí barraíocht de fágtha go fóill.
Ba throdaí fíochmhar í fosta le linn laethanta na gealaí
ísle, más fíor a gcuala mé fá dtaobh di, an tréimhse
dheireanach ar tugadh faoi ruaigeadh an namhad.

'Leagadh sí gaistí daofa féin agus nimh dá gcuid madadh.
Bhaineadh sí fuil agus brístí. D'fhágadh sí dódh neantóige
ar mhása nach leigheasfadh an copóg dá leithne. Chreid siad
gur cailleach í a chónaigh i measc na mbuachalán mbuí.'

Bhí ortha na fola aici, agus eolas ar gach íocshláinte dá
bhfuil ar fáil i luibh nó i ndúil fhiáin de chuid talaimh nó
aeir. Níor léigh sí leabhar riamh ach bhí stair agus
seanchas na tíre ar a toil aici. Níor bheag an líon a mbeadh
eagla orthu roimpi, in ainneoin a mórchineáltais. Glan ar
mire a bhí sí agus a máthair roimpi de réir m'athara ach ba
fhear nua-aimseartha eisean nár mhór a mheas ar sheanealaín
nó sheanchreideamh.

Is beag sin mar chur síos ar an fhios, eolas agus chumas a
bhain leis an bhean seo, ach cuirfear aithne níos leithne
uirthi de réir mar a nochtann sí féin agus a tionchar le
linn an scéil seo. Is éigean áfach a chur in iúl gur gá
imeacht níos faide ón bhaile ná Sraith na bPréachán agus tú
ar lorg fhoinsí na cumhachta a bhain léi. Cé go raibh sí
an-cheanúil go deo ar an tSraith, níor chion as cliabhán é,
mar tógadh í i gceantar na maolchnoc, áit nár éirigh leis an
namhaid ná a shliocht na crainn darach agus na seanchrainn
ársa eile a leagan inti, agus nach raibh sé d'uchtach acu
cur fúthu inti. Bhí a shliocht uirthi mar áit de réir
m'athara agus de réir fear eile nach é: fágadh an dream a
bhí i ndiaidh a bheith ina gcónaí ansin leis na cianta
cairbreacha, fágadh iad ar seandóigh, a d'éirigh dall,
seanaimseartha, agus leath dothuigthe ag an mhuintir ón
taobh amuigh.

'Thigeadh fear acu isteach sa bhaile nuair a bhí mise i mo
ghasúr,' arsa m'athair liom, lá, 'fear a raibh grágán
millteanach gruaige air, cé go raibh sé aosta.  Bhí smacht
aige ar shlabhraí agus ar gheaftaí is bhucaidí. Lá amháin,
scanraigh sé an gabha dubh sa tSráid Ard, rud nárbh fhurast
a dhéanamh.  Bhí smacht aige ar chailíní dóighiúla fosta;
d'imíodh corrdhuine acu leis ar ais sna maolchnoic. Cha
raibh mórán ar thaitníodh sé leo é a fheiceáil ag teacht.
Ach bhí an seandream lán baothchreideamh agus iad bómánta dá
réir.'

Sna déaga de bhlianta a saoil a bhí máthair mhór an
Rúballaigh ag teacht a chónaí i Sraith na bPréachán. Post a
fuair an t-athair s'aici fán mhuileann, a thug ansin iad.
Post mar fhear tarae, a fuair sé, obair a d'fhóir go breá dó
as siocair a chuid scileanna i gcúrsaí uisce, agus as
siocair an rúin a bhí aige bean úr a sholáthar dó féin a
líonfadh an t-easnamh ina shaol a d'fhág a chéad bhean i
ndiaidh di imeacht leis na giofóga. Agus é ag úthairt fán
tarae i rith an lae, bhíodh sé in áit dheas ard chiúin
amuigh faoin aer, áit óna dtiocfadh leis súil a dhíriú thall
agus abhus ar na cailíní ag teacht agus ag imeacht fán
gheafta tosaigh daofa, nó i gceann a gcuid oibre faoi
mhuinchillí chraptha, taobh istigh de na fuinneoga móra i
ngaobhar uisce ghasta an tarae.

Ní raibh mórán gruaige air ach fuair sé bean acu i gceann
cúpla bliain. Níor mhair sé mórán blianta ina dhiaidh sin.
Go gairid i ndiaidh an tórraimh, d'imigh an dara bean, agus
fágadh cúraimí an tí faoi mháthair mhór an Rúballaigh. Ní
raibh fágtha sa teach ansin ach í féin agus deartháir
amháin, an duine is óige sa chlann; d'imigh an chuid eile
acu ar ais sna maolchnoic nuair a tháinig an bhean úr sa
teach. Níor chuartaigh máthair mhór an Rúballaigh fear di
féin, go raibh an deartháir óg ar shiúl chuig teach mór
léinn thar sáile.

'Chan fhuil a fhios agam cad chuige ar cuireadh anonn ansin
é,' arsa m'athair. 'Bhí sé bómánta. Ba mhó i bhfad an t-am a
chaitheadh sé sna crainn nó san leabharlann. Briseann an
dúchas ....'

Ní raibh m'athair riamh sa leabharlann; ach phéinteáil sé an
taobh amuigh di; agus tchíodh sé na léitheoirí isteach fríd
na fuinneoga, am an phéinteála sin, agus ina dhiaidh. Duine
bómánta athair mór an Rúballaigh chomh maith de réir
thuairim m'athara, ach níl amhras orm ná gur mheath a
bharúil air i gcás an fhir shoineanta seo.

'Leag sí gaiste dó,' arsa m'athair. 'Mheall sí breac uaidh
lá agus é ar a bhealach chun an bhaile ón loch. Ba ghearr i
ndiaidh ithe an bhric údaí, go raibh ceangal na gcúig gcaol
ar an chréatúr. Ba bheag lá a chaith sé fán loch ina dhiaidh
sin. Ach fear gan mórán míofaireachta ag roinnt leis a bhí
ann - tréan gruaige cataí duibhe air. Mar phórmhadadh a
roghnaigh sí é, b'fhéidir. Bean an-chliste í féin, má tá sí
ar mire féin. Coimheád thú féin uirthi! Coimheád thú féin, a
deirim.'

I dtaca le bheith ag cur síos ar chuma duine, ba rud mór
é i gcaint m'athara an admháil 'gan mórán míofaireachta' a
bheith ag roinnt leis nó léi. Bhain mé as a chuid cainte
faoi thuismitheoirí an Rúballaigh, gur mheas sé go raibh a
fhios ag an mháthair mhór go dtiocfadh léi an nasc póraithe
idir í féin agus a fear a rialú sa dóigh go mbainfí ábhar
dóighiúlachta agus láidreachta uaidh féin agus an ábhar
bómántachta a fhágáil i leataobh, rud a d'fhágfadh gurbh
fhéidir an chuid sin den bhuidéal a líonadh le clisteacht
s'aici féin. Bheadh sé seo ag cur lena bharúil d'athair an
Rúballaigh, fear láidir gan mhíofaireacht a bhí cliste go
leor ach leath ar mire agus róthugtha do na madaí.

'Ní raibh dúil rómhór aici féin sna madaí,' arsa m'athair,
'ach thug sí cead dó madadh amháin a choinneáil fán teach
s'acu i Sraith na bPréachán, áit a raibh madadh amháin, ar a
laghad, ag gach teach. Madadh deas modhúil a cheadaigh sí
ach é ina bhrocaire chomh maith a mhuirfeadh luchóg mhór
thall is abhus, rud a raibh gá leis fá Shraith na bPréachán.
Agus rinne sí éacht nach raibh dréim leis i gcúl fuinneoige
ar bith: fuair sí post dó - fear nár chaill allas riamh
roimhe sin i gceann gléis ní ba throime ná slat
iascaireachta.'

Ba mhéanar dó mar a d'éirigh dó i ngnoithe poist, mar cad é
an jab a fuair sí faoina choinne ach an ceann a bhí ag a
athair féin roimhe, post mar fhear tarae. Nach dtiocfadh
corriasc anuas san tarae, agus nach amhlaidh nach raibh cosc
ar dhuine a mhadadh a bheith leis mar chuideachta gach lá
oibre dá dtiocfadh lena bheo? Thig liom a shamhlú é a bheith
ina sháimhín suilt ansin de chois tarae, é féin agus a
bhrocaire, agus é i gceann a chuid cúraimí go suaimhneach.
Ní fios cé acu a bhí lámh ag fear na leath-láimhe san
cheapadh nó nach raibh, ach léiríodh arís clisteacht agus
cumhacht bhean na maolchnoc, mar ba phost é a shantódh cuid
mhór fear suaimhneach.

Bhíothas ag rá faoi theallaigh áirithe, mar a dúradh cheana
,go raibh easnamh intleachta agus beagán céille ag cur as
d'athair mhór an Rúballaigh; ach ní hí sin an aithne a bhí
agamsa air. Nuair a druideadh an muileann cuireadh deireadh
lena chuid ama de chois tarae, mar a cuireadh deireadh le
laethanta oibre na mban is an bheagáin fear a d'oibir ar an
taobh istigh den roth mhór. Ba le linn laethanta nach raibh
mé féin ar an tsaol ar chor ar bith a tharla an druidim sin
agus lena chois sin, ba in aois a phinsin a bhí an
iar-fhear tarae,  nuair a chéadchuir mé féin aithne air.

An brocaire cróga, ardchluasach, dubh údaí a shuíodh ina
fhochair ar bhruach an tarae, ba fhada imithe ar shlí na
bhfíréan madadh é faoin chéad aithne sin fosta, ach bhí cara
brocaire eile aige, ar mó ár meas air; an Buíghiolla a
baisteadh mar ainm air de bharr a dhatha.  Bhí cairde eile
nár dhaoine aige fosta: cág ceansaithe a raibh seort cainte
aige, lasair choilleadh a raibh scoith an cheoil aici, agus
easóg leath-cheansaithe a bhíodh ag cuidiú leis greim a
fháil ar chorrchoinín mar bhéile tae an tráthnóna.  Is fríd
an dream seo beathach a fuair mise ciall don mhéid a bhí ar
eolas aige, agus do na healaíona a chleachtadh sé. An té
nach bhfuil mórán muiníne aige as caint daoine, is minic a
ghníthear seort amadáin nó bómáin as, in imirt na cainte sin
as béil nár ghá oibreacha maithe tuigbheála a bheith taobh
thiar díofa agus á soláthar le torthaí machnaimh agus
teachtaireachtaí arbh fhiú cluas a thabhairt leo. Obair mar
sin a thuill ainm amadáin ar an fhear seo ba athair mór don
Rúballach.

Rud intuigthe óna bhfuil ráite agam, nár chleachtas de chuid
fhear an tarae, mórán cainte a chur as i measc daoine.
Bhíothas ag cur i leith a mhná gur bhain sise an chaint
uilig as agus a cur san chág s'aige, gur shocraigh sí
scanradh ceóidh dó a d'fhág cineál balbh é, rud a
d'fhóirfeadh go breá di féin. Is iomaí béadán a ghníodh air;
is iomaí míniú ar baineadh feidhm as lena chuid dóigheanna
ciúine a úsáid ina choinne.  Mioscais, drochrún, agus magadh
a bhí taobh thiar den obair seo ar fad tchíthear domh. Agus
níor ghá a mheabhrú gurb é an t-éad a ba bhun le cuid di
chomh maith i measc an dreama ar a chomhaois féin ach go
háirithe.

Bhí sé ina fhear aosta le linn na laethanta ar fad a aithne
agamsa air; ach ní hé sin an chuma a bhí air. An ghruaig
dhubh a bhí air nuair fuair a bhean greim air, níor thréig
sí a bhlaosc go hiomlán riamh. Níor tharla ach stríocaí bána
a theacht inti thall is abhus. Is amhlaidh a chuireadh a
cheann i gcuimhne duit lá te samhraidh asal de bhunadh na
hAfraice agus é ag innigilt go suaimhneach ar mhachaire
leathan in aice na dufaire. Ní tháinig cam ina dhroim nó
cromadh ina chuid guailneacha. Níor imigh an urrúntacht ar
fad. Dá mbeadh clár adhmaid roimh an aghaidh roicneach agat
agus hata nua-aimseartha in airde ar a bhaithis, ba dhóigh
leat gur diúlach nár imigh as na daichidí a bheadh os do
chomhair. Agus sin rud eile a chuirtí síos d'imirt a mhná:
ní furast an béadán a sheachnadh. Ar ndóighe, ní raibh bail
a choirp mar a bhí saor ar fad ó chuid imeachtaí a mhná:
níor nós léi riamh a fear a mhilleadh le barraíocht bídh nó
tobac; agus ní ligfeadh sí dó barraíocht ama a chaitheamh
faoin teach faoi aimsir ar bith. Ach seo ní ar a chuma a ba
mhian liom aird mhór a dhíriú ach ar a chumas, chumas nár
bheag tionchar ar an Rúballach féin ná ar imeachtaí
Chuallacht Bhricreann ar a seal.

Maidir le caint agus focail, mura raibh lón millteanach aige
díofa sin, níor fhág an t-easnamh sin gan dóigheanna
teachtaireachta é.  Ba bhreá an fear é le cumaí a chur air féin
chugat, agus le himeacht na haimsire, thiocfá isteach ar an
obair sin agus ar chuid d'oibreacha a chinn; ba mhaith an
cuidiú na meangaí gáire uilig a bhí aige, mar aol le
sméideadh cinn agus caochadh súl. Ina dhiaidh sin, bhí na
méara ann: méara gasta, aclaí, lán lúith: dá bhfeicfeá iad i
gceann líonadh an phíopa, déarfá gur fiche acu a bhí ar
obair, ar a laghad. Ba mhaith iad i gceann marla fosta. Bhí
dúil mhór aige sa mharla, mar athair mór an Rúballaigh. Ba
ghnách leis an Rúballach marla a fháil dó ón scoil, de bharr
nach raibh an dúil chéanna aige i marla siopa. Ba bhreá leis
moll úr marla a fheiceáil ag teacht aníos as póca a gharmhic
agus níor leasc leis a lúcháir a chur in iúl: dhéanfadh sé
seó beag marla dúinn ar an bhosca oráistí a bhí mar thábla
aige. Cé déarfadh nach seort cainte é sin chomh maith?

Dála an scéil, chan iad na hainmhithe amháin a dtiocfadh
leis aithris a dhéanamh ar a gcruth agus ar a gcroí, agus
chan as marla amháin a thigeadh neach úrchumtha ar an tsaol
de bharr ealaín a chuid méar líofa. Ba é a dhéanfadh fear
deas preáta dhuit, nach mbeadh moill ort a leagan faoi rún
le coineascar ar bhabhstar an chailín ba mhó scéimh agus
croí sa bhaile.

Na hainmhithe a ghníodh sé den mharla, ba mhór a chiall
dóibh féin féin, agus ba dhomhain a bháidh agus a dháimh
leo. Lena chois sin, mar a bheifí ag dréim leis, ba bhreá a
chumas teachtaireachtaí chur chucu agus faisnéis a fháil
uatha dó féin agus dá bhean. Bhí seo amhlaidh, an t-am nach
mbeadh sé féin agus an neach nach neach daonna, ar aon fhód
lena chéile nó, go fiú, ar fhóide a mbeadh achar breá
eatarthu agus réada saolta ina luí nó ina seasamh san achar
údaí sa dóigh nach dtiocfadh leis an tsúil ar fhód amháin
acu té an fhóid eile a aimsiú, gídh go mbeadh greim éigin
intinne ag an dá neach ar a chéile.

B'fhíre seo faoi ghiota mhaith i gcás na madadh is a
chaidreamh leo. Bhí teanga dheas ramhar aige nár láidríodh
le hobair na gnáthchainte ach le leathadh, lúbarnaíl, agus
smailceadh seiftiúil, ar iomaí fear nó bean ar bheag a
gciall dá leithéidí. Maidir leis an bhaint a bhí ag an
bhearád leis na cúrsaí seo, char oibir mé amach, cé acu ar
phisreog a bhí ann, nó gnás faoi leith mar a tchíthear ar
siúl ag breitheamh an bháis, nó ar bhain feidhm éigin nach
furast a aithint lena chur ar a cheann, ach ar a cheann a
rachadh sé, de phlab, ar scor ar bith, sula dtéadh sé i
gceann birt san cheird seo teachtaireachta s'aige. Feadanna
ba mhó a n-úsáidtí sna hócáidí a raibh feidhm leo agus mise
ina láthair; ach ní raibh sé ina muinín; is iomaí trup tuaim
agus rúntormán ann, a raibh sé ina mháistir ar a scaoileadh,
ar a ligean nó ar a shéideadh uaidh; agus chan amháin sin ach
d'fhéadfadh sé ach fonn a bheith air, foinse na fuaime, is é
sin láthair éigin ina phearsa féin, d'fhéadfadh sé an
fhoinse sin a chur i bhfolach ort, rud a bhéarfadh ort a
bheith ag amharc uait go fiosrach i dtreonna éagsúla, agus
amharc gan toradh gach amharc dá gcuirfeá uait.

I gcúl na dtithe a raibh fear seo na bhfeadanna agus na
bhfuaimeanna eile ina chónaí, bhí balla fada sásta a chaith
sraith leac láidir stroighne mar bhearád leanúnach. Balla
sásta gan amhras a bhí ann mar bhac roimh an tsionnach a
mbeadh suim aige i do chuid cearc, nó roimh an chomharsa ar
fonn leis barraíocht aithne agus eolas a chur ort féin agus
do chuid dóigheanna ar mhaithe le siamsaíocht, nó le
feallobair; ach níor fhágtaí bearád seo na leac lom le linn
tréimhse fada ama riamh.

B'ardán é ar a bhfeictí cuid mhór nach bhfeictí ar an bhosca
oráistí féin. I measc na n-aisteoirí, a thugadh a seal ar an
ardán údaí, bhí na gealbhain tí agus préacháin ródhubha
Phlandáil an Dochtúra, druideanna agus colúir de chuid
Stáisiún na dTraenach, cait de dhathanna agus de nádúir
éagsúla, dream a bhfeicfeá a ndrochrúin á nochtadh i leith
dreama caite na gcleití anois is arís, seilidí
uaillmhianacha nach mairfeadh i bhfad bródúil as a gcuid
tithe, agus gasúir óga na dtithe máguaird agus iad cruinn i
ndáil chomhairle, cuid acu ar a dtóin agus cuid ar a
ngogaidí, a gcuid cneácha idir oscailte chneasaithe,
agus leath-chneasaithe, le sonrú go soiléir ar an chuid dá
gcraicinn a bhíodh ris, go háirithe faoi cheantar na nglún
is na lorgaí.  Ba dhuine mé féin den dream deireanach seo lá
de mo laetha.

Níl dream faoi leith den mhórdream údaí a thaithíodh na
leaca nach bhfaca mise na himeachtaí teagmhála a nochtadh
idir iad féin agus athair mór an Rúballaigh. Na feidhmeanna
leis an teagmháil, ab eadh? Seo cuid acu: damhsa na
bpréachán is na snag breac a choimheád; ceolchoirm na
spideog agus aonréad loin dhuibh a léiriú; teachtaireacht
páipéir á bhaint de chos colúir; cat marfach a ruaigeadh go
ciúin óna chreach; cat máthara agus a cuid puisíní
ildathacha a sheol suas agus anuas na leaca ina mórshiúl
galánta; agus rudaí milse, is mirlíní lonracha a bhaint de
ghasúraí, mar aon le gáirí a bhaint astu - gheibhtí faisnéis
astu minic go leor fosta, faisnéis dá bhean, ach ní raibh
ach baint neamhdhíreach ag ealaín an athara mhóir leis an
chóras bailithe sin: thigeadh na gasúraí ar scor ar bith a
bhaint suilt as ceol na lasrach coilleadh, lá buí samhraidh
nó a dhéanamh comhrá leis an chág chainte, lá ar bith sa
bhliain. Na himeachtaí a luaigh mé ansin thuas, níl iontu
ach mionchuid dá mbeadh de dhíobháil le léiriú iomlán a
sholáthar ar gníomhaíocht iomlán athair mhór an Rúballaigh.

Is gá, áfach, a chur in iúl, gurb fhear uaigneach é athair
mór an Rúballaigh, ach ab é an caidreamh a bhí aige lena
bhean, lena mhadadh, lena gharmhac, agus leis na créatúir ar
thagair mé daofa thuas. Is gá mar a gcéanna míniú éigin a
chur ar fáil ar ar fhág sa dóigh seo é. De chois linne
leithne ar an abhainn a tógadh é, i sraith tithe a tógadh
don dream a d'oibríodh tráth den tsaol i muileann
scuitseála. Bhíodh cuideachta daonna fairsing go leor lá den
tsaol faoi bhruach na linne seo, de bharr a mbíodh de mhná,
d'fhir, de ghasúraí, de ghirseacha, de chailíní, de
stócaigh, is de thachráin, mar lucht cónaithe thithe na
sraithe, mar a dúradh.

Sean-nath atá ann 'D'imigh sin agus tháinig seo.' Is
amhlaidh a bhí i gcás na sraithe tithe údaí. D'imigh den
ráchairt ar éadach de dhéantús aibhneacha agus sclábhaithe
na tíre seo, as siocair a mhalairt de éadach a bheith ag
teacht ar fáil as tíortha eile mar thoradh ar a ngaotha móra
a gcuibhrinn mhóra agus ar an sclábhaíocht a bhíothas a
bhaint as gormáin láidre ab fhurast a fhuadach de chois na
n-aibhneacha s'acu féin sna coillte teo, agus a sáthadh i
mboilg loinge a bhéarfadh chuig cuibhrinn agus muilte ina
dtiocfadh leo an t-ábhar plandúil agus allas a mallacha a
chur i dteagmháil le chéile sa dóigh go ndéantaí an mhalairt
seo d'éadach a sholáthar agus a sholáthar go saor, ó tharla
nach raibh de dhíth ar na gormáin san obair ach bia garbh
don ghoile agus griosáil mhaith droma don díograis thall is
abhus. Níorbh fhada gur imigh an dream a thóg an muileann
scuitseála agus an tsraith tithe de chois linn fhionnuar
athair an Rúballaigh, gur imigh a cheannacht cuibhreann
daofa féin i dtír an éadaigh shaoir, agus gur imigh sa tóir
ar ghormáin dá gcuid féin fá aibhneacha agus choillte na
dtíortha teo. D'imigh mar thoradh de chuid na n-imeachtaí
údaí, d'imigh mórchuid de na himeachtaí daonna ba ghnách a
bheith ar siúl faoi na tithe sa tsraith. D'imigh agus
tháinig an tost mar chomharba orthu: fán am a bhí athair an
Rúballaigh á thógáil, ba phearsa tosta gach comharsa dó sa
tsraith.

Chríochnaigh sé nár thaitin an dream seo go rómhaith le
hathair athair mór an Rúballaigh.  Ba é athair bhean an fhir
seo, sin-seanathair an Rúballaigh ar thaobh an athara, ba é
a cheannaigh an teach ó mhac drabhlásach de chuid duine den
dream a chuaigh a dhéanamh an éadaigh shaoir; agus is saor a
cheannaigh sé uaidh é. Ba de bhunadh na maolchnoc
sin-seanathair seo an Rúballaigh, fear mór urrúnta
dea-chumtha, agus dalta mhuintir na maolchnoc ar fad bhí
dúil sa chuideachta aige.  Dúradh go raibh cleasaíocht sa
chleamhnas a rinneadh idir é féin agus bean shraith na
linne, agus nach bhfuair sé an teach nó an suíomh nó an
bhean a raibh sé ag súil leo. Bíodh seo fíor nó bréagach, ní
tháinig de thoradh an chleamhnais agus an chaidrimh a lean é
de chois na linne ach an t-aon mhac amháin, athair mór an
Rúballaigh, mac nach labhair focal go raibh na trí bliana
slánaithe aige. Baineadh mealladh as athair an tachráin
chiúin seo; níor thaitin na comharsana leis ó tharla nár
fhan siad le bheith ann lena linn fán áit, mar a dúradh;
tháinig cumha air; d'imigh sé ar ais sna maolchnoic a chónaí
arís lena mháthair, sula bhfuair sé mórán abairtí a
chluinstin ón mhac a tháinig ar an tsaol de bharr cleamhnais
chaim, dar leis féin.

Níor mhaith an tionchar a bhí ag imeacht a fir ar mheanma a
mhná.  Agus í óg agus dóighiúil - ina dóigh féin - go fóill,
agus an tachrán ciúin faoina cúram, agus gan chuidiú
comharsana ar fáil aici, níor mhaith a dóigh, agus thoisigh
sí a stánadh tráthnóna sa linn go rómhinic.  Mar sin féin,
níor lig sí a cuid trioblóidí isteach go huile agus go
hiomlán uirthi féin.  Ba linn í linn fhód a dúchais a bhíodh
ramhar le bric in amanna sa bhliain agus le heascanna amanna
eile, rud a mhealladh slatiascairí agus póitseálaithe chuici
i rith na dtréimhsí sin. Fríd am, d'éirigh sí mór le cuid
acu seo, agus d'éirigh dóchas inti go n-éireodh léi lá éigin
breith ar bhreac acu mar seort céile di féin agus mar seort
leasathair dá mac.  Mhair an bhreac-chuideachta agus an
dóchas dá réir ar feadh fada go leor. Ba mhór ag fir na slat
lúbach a ciall don abhainn agus don dream a mhair inti,
thigeadh corrdhuine acu ar cuairt chuici féin agus chuig a
mac, agus thigeadh a leithéid sin corruair as séasúr féin.

'Ní thugann rud ar bith ach seal.' Tig deireadh le séasúr, le
seal deas cuideachta chois linne nó tineadh, agus fá shuímh
eile, agus tig deireadh le brí na hóige agus le dóighiúlacht
dá fheabhas agus dá neamhchoitiantacht. Ar a sheal ansin,
tig deireadh leis an dóchas féin. Baintear deireadh dúile de
theacht ar chéile a shásódh gach dúil, a shásódh cuid acu, a
shásódh beagán díofa, a thógfadh cian duit tráthnóna
geimhridh, go dtí sa deireadh go mbaintear deireadh dúile de
gach ábhar dóchais. Ach níor tharla an bhaint deiridh dúile
seo tigh mháthair athair mór an Rúballaigh gur éirigh sé
féin ina shlataire theann urrúnta dea-chumtha dalta an
athara a thréig é; agus ag fás aníos dó, is é a fuair scoith
na hoiliúna agus na tuisceana ar an dúlradh ciúin ina
thimpeall.

Chaitheadh sé a lán ama leis na hiascairí, agus gan ceist
riamh a chur orthu, d'fhoghlaim sé a gceird, agus
d'fhoghlaim go maith í. Dá mbeadh iasc san abhainn, ní
chaillfí choíche le hocras é. An t-eolas uilig a bhaineas le
dorú, le duáin agus le baoite idir bheo agus bhréagach,
neadaigh an t-eolas sin go domhain agus go daingean i
seomraí a chinn. An ciúnas béil géag agus gaosáin a bhaineas
leis an cheird agus lucht a chleachta, thug sé sin leis
fosta. Agus is beag sin dá dtug sé leis. 

Is dream iad na hiascairí a bhfuil creideamh agus diagacht
dá gcuid féin acu, agus ní bhaineann a gcreideamh agus a
ndiagacht le breith ar an iasc amháin. Tá ciall acu do gach
dúil bheo dá maireann fán abhainn. Tuigeann siad na
feaghacha, coigeal na mban sí, agus lustan an ghrinnill
féin.  Tuigeann siad an chorr éisc, an luchóg mhór uisce, an
cruidín, agus an dobharchú; tuigeann, idir a gcuid
dóigheanna, a n-iompar, agus a gcomharthaíocht. Ní beag a
bhfuil le foghlaim faona rudaí sin uilig, agus ní gach mac
nó níon a mbeadh sé de chumas iontu foghlaim dá leithéid a
shealbhú. Rud eile de, ní chuimsíonn an focal 'foghlaim' a
bhfuil i gceist sa chás: ar dhóigh, de réir an Rúballaigh,
is cosúil le mar a ligfeá deamhan teacht anall chugat agus
druidim go teann leat go rachadh sé a neadú féin ionat go
domhain fairsing mar a ghníos an ceo ar choigeal na mban sí
i dtús an fhómhair. Ansin, ní mór a dhiúl isteach san
áireamh, i gcás Athair Mór an Rúballaigh, thar neach daonna
eile a thaithíodh an abhainn, gurbh fhairsinge i bhfad a
chuimilt ama is anála le saol na linne agus na habhanna, ar
an ábhar gurb iad a ba chúng-chomharsana chúl na sraithe
tithe a ndearnadh nead dó iontu, an nead de bhrící is
sclátaí inar chuirtí a luí agus inar musclaítí é, inar
chuirtí éadach bocht garbh ar a dhroim agus bia garbh den
scoith ina bhéal as laethanta a dhiúil chiúin anall. Agus sa
mhullach san áireamh, cuirtear seo, gurb é féin agus a mháthair
an líon iomlán dár fágadh de áitritheoirí daonna beo sa
tsraith sin tithe chois abhanna lena bheo óg ar fad chóir a
bheith.  Meastar anois an chiall a bheadh ag Athair Mór an
Rúballaigh don chreideamh agus don diagacht thuasluaite.

An dream cónaithe a d'imigh, d'fhág siad tost ina ndiaidh
gan amhras. Níor mhair an tost ach tamall. D'fhág siad trioc
agus troscán ina ndiaidh fosta, rudaí nár fágadh i bhfad
ansin nuair a chuala na giofóga fá dtaobh díofa. D'fhág
réiteach sin na ngiofóg, na tithe folamh go leor ar feadh
seala ach ní hamhlaidh a mhair siad. Tháinig áitritheoirí
eile in áit na n-áitritheoirí a d'imigh, lucht cónaithe agus
cuairte de chineálacha eile diomaite den chine dhaonna. Ní
raibh an dream seo gan a gcuid trioc troscáin agus
giuirléidí féin a bheith thart orthu; agus gidh, gur minic
ciúin iad b'annamh ina dtost ar fad a ba mhaith leo a
bheith. An laghairt, an eascann talaimh, an luchóg mhór, an
broc ar ceathrúin - chan boc é ar mór a dhúil sa bhuanchónaí
faoi sclátaí, an gabhlán binne, an scréaghóg reilige, an
ialtóg agus í crochta as na reachtaí dá chosa, agus créatúir
nach iad, chuir siad faofa go ciúin seascair idir na ballaí,
faoi cháir urláir agus faoi adhmad na ndíonta gan an-mhórán
rómhoill i ndiaidh imeacht an dreama a d'imigh. Ba iad sin
an darna dream dár fhoghlaim Athair Mór an Rúballaigh cuid
mhaith fá chúrsaí an tsaoil: chan an dream a d'imigh ach an
dream a tháinig ina n-áit.

B'iomaí lá fliuch a chaith Athair Mór an Rúballaigh sna
tithe sa tsraith a tréigeadh. Dalta bhunús na máithreacha,
char mhaith lena mháthair a mac barraíocht ama a chaitheamh
ina cuideachta nó ar a hamharc. Chuireadh cumaí dá chuid
agus tréithe áirithe dá chuid an t-athair i gcuimhne di fosta
agus corruair musclaítí corraí inti, agus thigeadh oibriú
istigh ina béal mar a bheadh sí ag cognadh a teangan. Bean
an-chráifeach a bhí inti a chreid nár cheart gasúr a chur na
scoile; bhí scoil ar an chnoc san am, agus í gan ach faoi
mhíle go leith ó shraith na linne, ach cé go bhfágfadh
freastal a mic ar an scoil seo go mbeadh sé cuid mhaith den
am as a radharc, ní ligfeadh a cuid cráifeachta di é a
ligean chun oideachais nach ndéanfadh leas a anama ach a
ghlanmhalairt - agus cá bhfios nach mbeadh sí féin sábháilte
ina láthair feasta. Creidim gur thóg Athair Mór an
Rúballaigh an droch-amhras óna mháthair, mar is cuimhneach
liom mála scoile an Rúballaigh a bheith curtha i bhfolach
aige minic go leor. 

Lucht tógtha an mhuilinn agus na sraithe tithe mar neadacha
dá lucht oibre, bhí cráifeacht láidir ghallda iontu, agus de
réir na cráifeachta úd, is rud é an tsaothraíocht a
dhéanann leas an anama. An mhuintir a chuirfí a chónaí sa
tsraith tithe in aice leis an linn, ní bheadh sé
inmhianaithe iad a bheith ag caitheamh a gcuid ama shaoir le
stárógacht sa linn údaí. Mar sheift, mar sin de, a
choiscfeadh a leithéid sin d'amaidí, agus réimsí amaidí eile
a bhaineas le díomhaointeas is liúdramántas dúchasach,
bheadh gort beag bídeach talaimh i gcúl gach tí, bhaistí
'garradh' ar an ghiota talaimh seo, agus bheadh ballaí beaga
brící thart ar na garraithe a cheanglódh gach teach lena
gharradh féin, a scarfadh ó gharradh na comharsan é, agus a
d'fhágfadh cosaint éigin ag an gharradh i gcoinne cuid den
fhiadhúlraidh a bheadh ag beartú creiche de réir a ndúchais
féin. Agus b'amhlaidh a bhí agus b'amhlaidh a tógadh.

Maidir leis an tsaothraíocht a samhlaíodh, áfach,
saothraíocht glasraí, idir phréamh, agus dhuilleoga
glasa inite, ní tháinig an tuar go hiomlán faoin
tairngreacht. I ndiaidh do na hoibrithe cur faofa sna tithe,
is cinnte go bhfeictí corrdhuine, tráthnóna Sathairn, ag
teacht amach as a chúldoras agus spád leis, agus cíocras
saothraíochta glasraí le léamh ar a shúil agus a cholainn;
ach corrdhuine a bhíodh ann, agus ba dhuine chorr a bheadh
ann de réir bharúil cuid de na comharsana. 

Os comhair na sraithe, bhí bóthar cúng ann, ach ba bhóthar
deas cothrom é as siocair a shuíomh a bheith chois na
habhanna. Tharla go raibh cluiche bóthair ann, san am - agus
tá sé ann leis - cluiche a dtugtar 'piléir' air. Cluiche
simplí atá ann, is liathróid iarainn deas chruinn é an
piléar, a líonann bos fir go néata, agus níl le déanamh ag
an imreoir piléar ach é a chaitheamh uaidh le brí go deas
díreach sa dóigh go ritheann sé chomh fada agus is féidir
léi suas an bóthar; san áit a stopann an piléar nó an áit a
n-imíonn sé den bhealach, baintear glac féir de ghruaimhín
an bhealaigh,lena chaitheamh mar mharcóir ar an áit agus ar
an 'urchar'; an té ba lú urchar idir an dá dhroichead is é a
bhaineas an 'scór' - an t-ainm atá ar aon chluiche amháin
piléar.  De ghnáth, cuirtear geallta ar gach aon scór agus
gach aon urchar. Seanchluiche traidisiúnta é seo chomh sean
le púdar agus pábháil, ach ní fhacthas ar an bhealach
abhanna seo é go dtáinig na scuitseálaithe: bhí siad
an-dílis dó, agus maireann sé san áit ina ndiaidh.
Tarlaíonn sé teach beag deas leanna a bheith suite taobh
leis an darna droichead; agus fóireann sé do na caiteoirí
piléar agus dá lucht féachana dul ann fá am dheireadh na
scór, ar mhaithe le tart a mhúchadh agus comhrá deas piléar
a bheith acu. Sé lá den tseachtain a d'oibríodh na
scuitseálaithe an tráth a raibh an muileann ina neart, ach
gan lá iomlán le déanamh acu Dé Sathairn: agus ba mhó de
smaointe faoina piléir ná de smaointe faoin tsaothraíocht
glasraí a thigeadh i gcinn na scuitseálaithe agus iad ag
coimheád lámh an chloig Satharn ar bith. D'fhág seo uilig
nach dtáinig ráth millteanach ar shaothrú na bplandaí tábla
i gcúl na sraithe tithe inar tógadh Athair Mór an
Rúballaigh, le linn laethanta na scuitseálaithe.

D'imigh sin agus tháinig seo, áfach, agus i ndiaidh dá cuid
comharsana scuitseála ar fad a bheith ar shiúl, agus an
dream a d'fhostaigh iad a bheith tóir ar na fir ghorma faoi
na haibhneacha móra dufaire sna tíortha teo, rith sé le
máthair Athair Mór an Rúballaigh, maidin amháin, go mbeadh
gnoithe aige le hord a hathara féin. Amach léi de phreab
fhada as a leaba agus luascadh mór oird ar intinn aici. Ba
bheo dá hathair an lá sin, agus ba ghairid gur mhuscail an
ceol a bhí a níon a bhaint as ballaí beaga na ngarraithe é;
níorbh fhada ina dhiaidh sin go chéad lá a chodlata fada
reilige. Ag tabhairt isteach an oird di tráthnóna bhí
garradh mór amháin san áit a raibh naonúr. Rinneadh moll ard
de na brící rua an lá dar gcionn, agus bhí tús curtha leis
an rómhar an lá ina dhiaidh sin. Is talamh méith é talamh de
chois abhanna agus an fómhar dár gcionn, ba mhaith an barr a
tháinig as de bharr obair na mná seo. Ba í féin a rinne an
saothraíocht ar fad, fiú i ndiaidh di céile fir a thabhairt
chun tí: bhí a shliocht uirthi níor theach ocrach riamh a
teach gur tugadh í féin chun siúil. Preátaí, piseanna,
meacain idir dhearg agus bhán, cainneanna ramhra, oinniúin
agus ceann linbh de thoirt iontu, cál agus ceirtlíní iontu
chomh mór le saoisteog, agus duilleoga orthu a shéidfeadh
feothan deas fuar ar thosach do chinn lá samhraidh, tornapaí
chomh mór le bolláin, scailliúin a chuirfeadh cigilte faoi
do smigead - sin cuid de thoradh an gharraí mhóir sin. Ba
fhómhar é seo a bhaintí go ceann blianta agus ba ghearr gur
toisíodh a bhaint úsáide as cúpla ceann de na tithe tréigthe
mar árais stórála. 

Agus Athair Mór an Rúballaigh ag fás aníos ba ghnách leis
lámh chuidithe a thabhairt dá mháthair thall is abhus sa
gharradh, agus nuair a tháinig sé i méadaíocht, ba mhian léi
fear maith spáide a dhéanamh as, agus ba chosúil gur ionchas
siosmaideach go leor aici seo, ach ní mar a shíltear a
bhítear. Dalta a athara roimhe, cá bith nádúr a bhí ann ní
thiocfadh a mhealladh chun spáide, agus lá gréine ar bith a
dtiocfadh tairbhe a bhaint as tréimhse saothair sa gharradh
mhór, b'fhearr leis in airde ar an mholl brící rua, agus é
ar a ghogaidí ar an tsliabh bhréige seo ag amharc uaidh in
airdí éagsúla, nó ina shuí ar bhruach na linne, a dhá chois
ar sileadh leis an bhinn bheag ghainimh, agus a shúil
dírithe go domhain san uisce agus é ag déanamh machnaimh dó
féin faoi shaol na habhanna idir chlocha mar chnoic ar an
ghrinneal, lustan mar chrainn agus choilte, bric agus
eascanna mar thaitealaithe diamhracha i ndomhan faoi thoinn.
An meannán gabhair a d'fhág na giofóga acu, ba mhinic le
linn a óige agus na haimsire ar mhinseach bhainne féin í,
ba mhinic an gabhar seo ina phearsa chuideachta go hard ar
an tsliabh brící ina shuí in aice Athair Mór an Rúballaigh.

Lá breá buí samhraidh amháin agus an bheirt acu in airde
amhlaidh, cad é a thiocfadh aniar ar an abhainn, agus thart
leis an mhothar mhór bogshifíní, ach coite agus beirt eile
ar bord, fear agus madadh. Ag teacht isteach sa linn daofa,
thoisigh na geáitsí forráin agus comharthaíocht mhór
rítheacha ag an bhoc dhaonna, rud a thug ar an bheirt eile a
theacht go bruach na linne, áit ar caitheamh rópa beag
chucu, sular cuireadh in iúl daofa gur theastaigh comhrá
beag ó lucht an bháid, obair a thiocfadh a dhéanamh ar an
bhruach ach an coite a bheith feistithe de fhréamh éigin sa
talamh ansin go ceann tamaill bhig. Rinneadh an feistiú agus
fuarthas cuireadh san chaint a bhí san chomhrá ina dhiaidh.

Ní rachadh ar bord, áfach, de lucht an tsléibhe brící ach
Athair Mór an Rúballaigh amháin. Sheol an triúr leo go
suaimhneach a fhad leis an chora leath bealaigh idir an dá
dhroichead. Rinneadh an darna feistiú fán chora, agus
cuireadh tús leis an darna comhrá, i measc na gcrann ard ollmhór
a sheasann fá na bruacha san chuid sin den abhainn.  Le scéal
fada a dhéanamh gairid, fuair Athair Mór an Rúballaigh amach fríd
an darna comhrá gurbh é a athair a bhí aige ann, a tháinig ar
cuairt chuige as na maolchnoic, tamall maith de mhílte suas an
abhainn. Is amhlaidh a bhí eagla anois ar an athair as na
maolchnoic, eagla roimh a iarbhean, ach muintearas éigin a
shnaidhmeadh lena mhac agus a mhaith a dhéanamh air. D'fhág
athair Athair Mór an Rúballaigh an chora, ar ghearán iarainn a
bhí i bhfolach ag na giofóga ansin dó; agus thug an mac bródúil
aghaidh ar an bhaile ina bhád úr, agus a chara úr conda ina
chuideachta ann. B'éigean dó a shoitheach a choinneáil faoi
cheilt ar a mháthair go ceann fada go leor, mar bean
an-chráifeach a bhí inti; fuair sí amach faoi i ndiaidh an turais
a rinne sé chuig na maolchnoic, agus ní mó ná sásta a bhí sí, ach
sa deireadh ghlac sí leis go raibh bádóir déanta dá mac, gidh
nach gcuirfeadh sí féin cos ar chlár dá ghléas deas taistil
uisce, choíche nó go deo.

Maidir leis an mhadadh, coileán de bhrocaire dhubh, a bhainfeadh
airde do ioscaid amach an lá a mbéadh sé i mbun a mhéide, rinne
sé comhairle a athara ina thaobh, a chur in iúl gur bhronntanas ó
na giofóga a bhí ann.  Madadh deas modhúil a bhí ann, mar a
tharla; agus ba úsáideach fán tsraith tithe é i gcoinne na luchóg
mór. Roghnaíodh ceann de na tithe tréigthe mar áras cónaithe dó
ach bhí a theach beag féin aige taobh istigh den teach; chuir
Athair Mór an Rúballaigh aol ar na ballaí dó agus ceann tuí de
fheaghacha na habhanna. Baineadh mórchroitheadh as a ruball an lá
a chonaic sé é.

Is ceist chigilteach í, ceist cheartseilbh talaimh is fóide
cónaithe sa tír seo, ceist a tógadh cúpla iarraidh le linn do
Chuallacht Bhricreann a bheith i ndáil chomhairle, agus
chríochnaigh sé gur ghéill an Chuallacht do mheas na ngiofóg i
gcás na ceiste. Is dream an-chráifeach dream na ngiofóg, agus de
réir na diagachta s'acusan, ní le duine nó le dream ar bith an
talamh, ach is leis féin é, nó le bheith níos cruinne faoin
mhíniú, is leo féin iad féin: is é sin le rá, go bhfuil call le
cúrsaí anama a chur san áireamh agus an talamh i do cheann mar
rud a thuigfeá mar ba chóir, agus i dtaca le gnoithe anama i gcás
an talaimh, chan anam leathan amháin atá ann, agus é sínte go
snasta idir na farraigí; ach an-mhórán acu agus méideanna éagsúla
iontu idir airde agus leithne; agus faoi mar a thig cuid mhaith
de chruth agus obair an duine, an choileáin, agus an tsearraigh
as mianach a anama, is amhlaidh atá cúrsaí sa tulach, sa tsliabh,
sa mhaolchnoc, sa ghleann, agus sa bhruach abhanna. 

An mhórshaothraíocht a mholtar de bharr machnaimh ar an diagacht
ghallda a luaíodh roimhe seo, mar sin de, is obair an-pheacúil,
ar a laghad, a leithéid sin de útamáil de réir cuid na ngiofóg.
Ba iad na giofóga, gan amhras, a chéadlonnaigh an tír; agus ag
teacht anoir daofa ina longa deasa donna leathair
leathanbholgacha, thar na barróga geala agus na dúthonna
creathacha, mar aon lena gcuid gabhar capall asal is madadh -
dream ceathair-chosach, a raibh cuid mhór ina measc, nár aclaigh
beach dá gcineál cos roimhe sin ar ár dtalamh - dá mba linn féin
é - ag teacht do na chéad ghiofóga thar farraige amhlaidh inár
dtreo - dá mbeimis ann rompu - más scéal fíor go raibh giuirléidí
agus uirlisí go leor dá gcuid á n-iompar anall acu, agus idir
lámha agus ábhar a dhéanfadh a thuilleadh acu, ní mó ná atá sé
fíor mar scéal nach raibh a oiread agus spád amháin leo.  Maidir
leis na cineálacha ceathair-chosacha, ní miste cuid den sonraí
faoi scéal a staire anseo a ríomh go hachomair: roimh chéad turas
seo na ngiofóg, ní chualathas go fóill gargcheol an asail
tráthnóna ar chluain; ní fhacthas an meannán móraclaí cosdaingean
ag faire uaidh ar bhinn sléibhe; níor smaoiníodh ar chruinniú
rásaí; agus ní raibh a oiread samhlaíochta i gceann ar bith beo
an iliomad cineálacha de mhadadh mar a bhfuil tafann iontu san lá
atá inniu ann, a oiread samhlaíochta sin agus a chumfadh an
ceathrú cuid díofa, idir thoirt, dhath, fhad, chuidiú, ealaín,
chrostacht agus chomhairle chiúin; bhí madaí ann roimh theacht na
ngiofóg, ar ndóighe, ach tháinig sinsear na mbrocairí i dtír leo,
agus sinsear na madadh cearnógach, agus níl ansin ach mionsampla;
bhí madaí ann rompu a raibh muintearas acu leis na mic tíre, an
madadh caorach, agus an gearrmhadadh, san áireamh - cé go bhfuil
cosúlacht brocaire ar an ghearrmhadadh ní fíorbhrocaire é. 

I dtaca le cúrsaí spáid agus cúrsaí saothraíochta mar a bhaineann
siad le cúrsaí seilbh talaimh, tá cúpla castacht sa scéal, sa
scéal mar a bhí sé á nochtadh féin i saol Athair Mór an
Rúballaigh agus i saol a mháthara, agus mar sin de, mar a bheadh
anáil uaidh ar shaol agus dúchas an Rúballaigh féin, agus ar
imeachtaí Chuallacht Bhricreann níos faide anonn. An chéad cheann
de na casachtaí sin, baineann sé le diagacht agus dearcadh na
ngiofóg.

Iar dtréigean fear sin-seanathair an Rúballaigh a bhean, mar a
hinsíodh cheana féin, bhíodh lucht slat agus dorú mar chuideachta
fear thall is abhus istigh aici, agus ba mhór a chuaigh a gcuid
teagaisc chun tairbhe do mhac an fhir a d'imigh ar ais chuig na
maolchnoic agus chuig a mháthair ansin. Níorbh iad na fir
duántachta seo amháin, áfach a thigeadh ar cuairt chuici agus á
ngoradh a dtóineanna os comhair na tineadh s'aici, le linn na
laethanta agus n-oícheanta seo a bhfuil suim iontu fá láthair.
Thigeadh na giofóga chuici chomh maith, agus ní bhíodh sí i
muinín na bhfear, mar bhíodh mná agus páistí na bhfear giofóige
sa láthair fosta.

I gcuideachta beirte de na giofóga seo, oíche gheimhridh amháin,
cuireadh ceist uirthi faoin gharradh mhór fhada a bhí aici.
Fuair an bheirt fhear an scéal faoi uaithi - ní bhíodh na mná
giofóige istigh léi san oíche.

'B'fhéidir nár cheart domh seilbh a ghlacadh ar thalamh nach liom
féin,' ar sise, nó a leithéid sin de chaint.   

B'in é an t-am a bhfuair sí eolas ó na giofóga féin faoin
dearcadh a bhí acu faoi chúrsaí talaimh agus a sheilbh. Chuala sí
roimhe sin, gan amhras, faoin dóigh nár mheas siad ceart seilbhe
ar thalamh a bheith aon duine, ach fuair sí tuigbheáil níos fearr
ar an dóigh smaointeoireachta s'acu, ó tharla iad a bheith mór
léi, agus ina cuideachta le linn ceist seilbhe talaimh a bheith á
plé. Fuair sí amach gur gadaithe ag na giofóga gach dream
áititheoirí dá dtáinig i dtír ina ndiaidh, agus gur ábhar gáirí
acu na gadaithe a bheith ag goid óna chéile agus ag troid agus ag
dortadh fola ina slaoda thar rud nár cheart a bheith mar sheilbh
ag duine nó ag dream ar bith. Fuair sí amach nach raibh baint ar
bith ag an talamh le huaisleacht an duine agus nach raibh baint
ar bith ag an duine le huaisleacht an talaimh. Thuig sí daofa.
Thuig a mac tostach sa chlúdaigh daofa chomh maith céanna.  

Ach ina dhiaidh sin is uile i gcás diagacht na ngiofóg agus a
gciall do chúrsaí talaimh, thréaslaigh siad a beart léi, an beart
a d'fhág léar breá talaimh bhreise le saothraíocht aici. Baineadh
na gáirí astu ag smaoineamh siar daofa uirthi féin agus ar a hord
á luascadh aici. Níor leasc leo riamh nó ina dhiaidh sin cothú
éigin a dhéanamh as cuid de thoradh an gharraidh mhóir, cothú
daofa féin nó dá gcuid ban is páistí. Agus níor fhan siad ina
bhun sin, mar fhreagairt, ach beart eile a mholadh a chuirfeadh
go mór le barr an talaimh a bhí sí a shaothrú gan cheart. Torthaí
milse a shaothrú ann a mhol siad, agus chuir siad comhairle
mhaith uirthi faoin dóigh le tabhairt faoi.

De ghnáth, an té a chónaíonn i dteach, i sraithe tithe, bíodh
sé i sráid i mbaile mhór, nó i sráidbhaile, nó bíodh sé i
ngleann, i mbun maolchnoic, nó ar bhruach abhanna, nó in áit ar
bith eile faoin tuaith, níl sé ar dhóigh ar bith intuigthe gur
leis an té sin, mar sheilbh, an teach, de réir dlí, nó péirse ar
bith den talamh ar a bhfuil an teach suite. Is amhlaidh a bhí i
gcás sin-seanmháthair an Rúballaigh: ba le duine amháin faoi
leith a teach, duine a bhí i ndiaidh imeacht sa tóir ar ghormáin
oibre dó féin sna tíortha teo, ba leis sin amháin an tsraith
tithe agus a raibh de thalamh is de dhúlradh ina thimpeall agus
faoin dúshraith faoina bun: ba leis, de réir dlí. 

Anois, an dream seo, a shíleann gur leo féin amhlaidh tithe,
talamh, dúlradh, fiadhúlradh, agus beatha phlandúil, bíonn i
gcónaí codanna den tseilbh dhleathach níos cúramaí ná a chéile
acu: dalta a measa ar dhaoine, is luachmhara leo earra amháin ná
an dara hearra. Na stráicí caola talaimh chois na habhanna idir
an linn agus an chora, cé gur talamh méith a bhí iontu, ní thug
an dream seilbhe, an oiread sin airde orthu ná ar a mbíodh ar
siúl orthu. D'fhág sin faill ag na giofóga theacht a dhéanamh
cónaí shealadaigh i measc na gcrann coill agus béithe de chois
abhanna, agus a bheith ar a suaimhneas ansin, gan call a bheith
faoi imní faoi chur isteach ón tsíothmhaor nó ón tsaighdiúir, nó ó
chú ar bith eile a thiocfadh an dream seilbhe a dhreasú iontu
féin agus ina gcuid páistí. An chuid ba mhó den am, sna laethanta
údaí, thiocfadh idir chapaill ghabhair asail agus an dream a thug
leo iad a bheith ina sáimhín suilt i ngaobhair na linne agus faoi
chuid mhaith den fhearann abhanna a fhad leis an chora. Ní bheadh
dul acu theacht ar a leithéid de shult nó shuaimhneas san lá atá
inniu ann. Maidir leis na laethanta údaí, a raibh
sin-seanmháthair an Rúballaigh ina cónaí lena mhac ansin, an
chaoinfhulaingt a bhain leis na stráicí caola a luaíodh, ní
bheadh dréim léi san chuid de fhearann na habhanna a roghnaigh an
dream seilbhe mar fhód chónaithe daofa féin. Idir an dá
dhroichead, ar thulach íseal, bhí ceann amháin de na hárais
chónaithe seo.  Ba leis an chlann a thóg an muileann é.   

Lucht tógtha na muileann, ar ndóighe, ba de bhunadh na Seaspúnach
iad, rud nach ndearna siad dearmad de. Cé nár bhain siad de réir
fola le huaisle na Seaspúine, thug siad iarraidh aithris mhaith a
dhéanamh ar na huaisle sin agus tithe daofa féin á dtógáil acu sa
tír seo. Ballaí a mbeadh airde crainn chéadair iontu, díon a
mbeadh lán cairéil de sclátaí air, fuinneoga agus doirse a
rachadh fathaigh agus eilifintí isteach orthu, laftáin gona
ndíonta beaga féin ag gobadh amach as aghaidh an tí thall is
abhus, fiche cinn nó níos mó de sheomraí agus áit do lucht
bainise i ngach ceann acu agus síleálacha chomh hard os do chionn
agus go mbeifeá ag súil le healtaí géanna a bheith ar eiteog
faofa,  ascaill leathan mar chosán chuig an phríomhdhoras, aníos
ó urlár an ghleanna, agus í faoi scáil an bealach ar fad ag
crainn den chuid is airde, crainn cnó capaill is crainn chastáin,
a líonfadh a dtoradh tréad barraí rotha go béal i ndeireadh an
fhómhair, crainn darach a bhainfeadh uair an chloig de dhreapadh
as an ghasúr ba ghaiste agus ghreamaithí géag dul go barr iontu -
aige sin cuid dá mbaineann le teach a thógfadh duine den dream a
bhfuil muid ag trácht orthu. Ba theach mar sin a thóg tiarna an
fhearainn seo, cé nár thiarna ar bith é, nó cuid de thiarna. San
am a bhfuil mé ag trácht air, áfach, de bharr fear an tí a bheith
ar shiúl a lorg gormán oibre dó féin, agus a chuid mac a bheith
gan teacht ar ais ón chogadh mhór, ní raibh dá chlann fán teach
uilig ach a bhean agus a níon. Agus sin faisnéis faoin líon tí
nach raibh ar eolas ag máthair Athair Mór an Rúballaigh gur chuir
duine de na giofóga ar fáil í di, an oíche a rabhthas an chaint
ann faoin gharradh mhór s'aici.   
 
An Tarbh Ceannbhán, a thugtaí ar an té a dtáinig an fhaisnéis seo
uaidh, agus ba mhaith a d'fhóir a ainm dó - de réir Mháthair Mhór
an Rúballaigh. 

'Diomaite de na hadharca,' ar sise 'an toirt a bhí ann idir
chliabhrach agus ghéaga, ba tharbh millteanach de dhiúlach é,
agus an aghaidh mhór leathan chomh geal le babhstar faoi lán
gealaí.'

'An bhfuil a fhios agat rud maith a ba cheart duit a chur san
gharradh sin s'agat, rud a chuideodh leat i ngnoithe na
n-iascairí, agus rud a d'fhágfadh a mhalairt de stuif a bheith
agat lena smearadh ar do chuid aráin seachas an t-im?' arsa an
Tarbh Ceannbhán, sular thost sé bomaite beag. 'Crann beag Cuiríní
Dubha. Is cumhachtach an boc é an cuirín dubh i gcoinne goiríní
is neascóidí agus tinnis fola de gach seort, agus is maith é
fosta faoi choinne an fios a bheith ag teacht chugat in am go
bhfuil duine do do leanstan. Agus is maith mar bhaoite eascainne
é chomh maith céanna.' Thost sé arís. 'Agus thig liomsa a
rá leat, ar an urlár créafóige seo, anocht leat, cá bhfaighidh tú
a leithéid.' 

Mar sin a léirigh Máthair Mhór an Rúballaigh an dráma beag, ar
scor ar bith. Fuarthas amach cá bhfaigheadh sí a crann beag
Cuiríní Dubha, agus cuireadh comhairle uirthi faoin dóigh ab
fhearr agus faoin am ab fhearr a dtiocfadh an chreach a thógáil.

I gcúl an tí mhóir a rabhthas ag caint air, tá úllghort mór, agus
le linn na laethanta údaí, níorbh amhlaidh nach raibh ach úllaí
amháin ag fás ann. Piorraí, plumaí, aibreoga, agus daimsíní
dúchorca lonracha, bhíodh siad uilig á n-aibiú ar géag san ghort
údaí agus a oiread sú iontu agus a líonfadh seapáin bainise agus a
mhúchadh tart i bhfathach, ach tú theacht orthu san am cheart den
bhliain.  Ní raibh ansin ach obair na gcrann mór; ní raibh na
crainn bheaga ina dtost ach an oiread. An teanga fhada lúbach a
shantódh an spíonán glas, an sú craobh, an póirín sneachta, agus
an cuirín súmhar dubh ar a thriopall, b'fhiú go mór di dul a
sheilg ar imeall úllghort an tí mhór sin. Níor úllghort gan
chosaint é.

'Ar ndóighe,' arsa an Tarbh Ceannbhán, mar a tháinig a chuid focal
fríd bhéal Mháthair Mhór an Rúballaigh, 'tá na ballaí mór arda
sin idir tú agus do chreach. Is beag sin de.' 

'Tá gloine briste na gcéadta buidéal de ghach dath ar cheann na
mballaí mar a bheadh gruaig chnámhchoscrach ann. Is beag sin de.'
 
'Agus tá an dá chú ann.' Thost sé. 'Is beag sin de.'

'Ar ndóighe, ní smaoineofá féin ar thabhairt faoina leithéid
d'eachtra. Ach is méanar duit gearrbhodach láidir lúfar de mhac a
bheith agat, boc nach loicfeadh ort choíche nó go deo, agus nach
ndéanfadh níos lú ná a sheacht ndícheall le do chreach a
thabhairt ar ais chugat. Is méanar duit an méid sin.'

Níl a fhios agam cad iad na cumaí a bhain an chaint seo as Athair
Mór an Rúballaigh, nuair a tháinig sé chun tuigbheála chuige gurb
é féin an gaiscíoch a rachadh sa bhearna bhaoil ar mhaithe le tom
cuiríní dubha a sholáthar do gharradh a mháthara nár léi féin, nó
ar bhain sé sásamh as deis a bheith aige creach a thógáil ó na
creachadóirí ach ba iontach liom a chluinstin nár loic sé.

'Ar ndóighe,' arsa an Tarbh Ceannbhán,'ní ina aonar a rachas sé a
dh'imirt a bhearta agus mhiodóg ina chrios agus a spád ar a
ghualainn.'  

Sin í an chait a bheireas sinn chomh fada leis an darna castacht.
Cá bith fá ghnoithe claidhimh miodóige nó tua catha, nach raibh
sé sa nádúr ó dhúchas ag Athair Mór an Rúballaigh an gléas
tochailte is rómhartha a sheachnadh thar ghléasanna an tsaoil?'

'Nár lige a bhfuil de rudaí beannaithe i dtalamh, i gcrann, nó in
uisce reatha, gur ina aonar a rachadh sé. Imeoidh mo níon féin
ina chuideachta. Is sona an aimsir seo i dtús an fhómhair i gcóir
plandaí a bhaint ó phréamh. Agus tá mo níon féin in áit na
garaíochta le go gcuirfí sí oiliúint cheart ar fáil dó roimh ré
sula dté siad i gceann a dturais creiche.  Nach méanar dó!'

'Mo dhearmad, níor luaigh mé an gruagach.'  
----------------

D'inis an Tarbh Ceannbhán scéal an ghruagaigh, ansin. Breacfaidh
mé leagan achomair dar inis sé. 

I gceann de na tíortha teo, tharla go raibh na Seaspúnaigh agus
dream as tír eile ag iarraidh ór a ghoid ar na gormáin a bhíodh
ina gcónaí ansin ar feadh na gcianta cairbeacha. Ní raibh na
Seapúnaigh ná an dream eile gorm, rud a d'fhág ceart acu, dar leo
féin, ar mhaitheas ar bith dá mbeadh teacht air sa tír, mar ní
bheadh a leithéid tuilte ag dream gorm ar bith. Nuair a labhair
an dá dhream nár ghormáin faoi ghnoithe an ór, fuair siad amach
an dream nárbh iad féin, gur mhaith leo an t-ór, rud a d'fhág gur
thoisigh an dá dhream a dh'iarraidh an ruaig a chur ar a chéile
as an áit a raibh an t-ór. 

An teach mór a raibh muid ag caint air, tháinig litir chuige lá
anall as Seaspúin a mholadh gur cheart an mac ba shine sa teach a
chur anonn i long chuig an tír the ina raibh an mhíthuiscint
faoin ór, sa dóigh go dtiocfadh leis cuidiú leis na Seapúnaigh
chróga ansin a dh'fháil an óir a ba cheart a bheith acu agus a
chur múineadh ar an dream eile.  Ó tharla athair an mhic seo a
bheith i dtír the a bhí in aice le tír an óir, agus ó tharla gur
boc é an mac a raibh dúil aige in obair ar bith a chuirfeadh
múineadh ar dhream ar bith a mbeadh teagasc dá leithéid de dhíth
orthu, in ainneoin thuairim a mháthara, thug sé aghaidh ar an
bhaile mhór an lá i ndiaidh lá na litreach, áit ar cheannaigh sé
an gearrbhríste agus an hata coirc dó féin, mar aon lena ainm a
chur ar leaba luascach dá raibh ar an long a raibh sé ar intinn
ag a caiftín lód stócach a thabhairt leis a fhad le tír an óir,
áit a raibh ruaigeadh le déanamh acu. Chiúnaigh sé an mháthair le
caint faoi chuairt a thabhairt ar fhear an tí aon uair amháin
agus a bheadh an ruaigeadh déanta agus an múineadh curtha. Gheall
sé fosta, go mbeadh sé ar ais sa teach mhór roimh lá breithe a
dheirféar, bean a raibh sé an-cheanúil uirthi, agus brontannas
deas leis as tír an teasa fána coinne.

'Ba cheart é féin a ruaigeadh ó dhoras an tí mhóir le scuab coise
fada,' arsa Máthair Mhór an Rúballaigh. 

Iar dteacht i dtír don long, agus i ndiaidh turais fhada ar mhuin
eilifintí, shroich na stócaigh chróga longfort a muintire féin, ar
imeall dufaire ollmhóire, bronnadh bata basúngú - crann de chuid
na háite - bronnadh ceann an duine orthu, agus i ndiaidh bhrachán
na maidne dár gcionn, siúd de ruathar amach gach mac i gceann oibre
lena bhata basúngú. Dá fheabhas, áfach, an bata basúngú, agus
cumas agus cíocras gnoithe na stócach, theip glan ar an iarracht,
níor ruaigeadh an dream a bhí le ruaigeadh, ní bhfuarthas an
múineadh agus ní bhfuarthas an t-ór do phócaí na Seaspúnach; agus
mar bharr ar an donas, b'éigean díofa dul i bhfolach sa dufair,
áit a dtáinig ocras agus corrshaighead agus corrphionna nimhe as
fadphíopa séidte orthu, de theilgean chliste gormán beag a bhfuil
neadacha acu go hard sna crainn, istigh ansin.  Níor bailíodh
riamh iad siúd as siocair a ísle go talamh atá siad. 
   
Lá de na laetha, dár chaith mac seo an tí mhóir, i measc
mórchrainn na mionghormán, agus a shúil, a bhéal, agus a ghaosán
ar a ndícheall i gceann oibre ar mhaithe lena bholg agus a
ghoile, cad é a tchífeadh sé ag bun crainn basúngú, agus é ina
chnap codlata, ach gasúr gruagaigh ghoirm. Ba ghearr go raibh sé
ceangailte de bhata fhada basúngú aige agus é féin agus cara leis
ar gach aon cheann den bhata, agus an gasúr gruagaigh ghoirm á
n-iompar go gasta as an dufair acu, agus gach aon scread caointe
ón chréatúr a bhí cinnte, is dóiche, go raibh sé ar tí a bheith á
ithe. Bhí an t-ádh dearg orthu nach raibh siad ró-dhomhain istigh
sa dufair agus  nach gcuala máthair an ghasúir caoineadh a mic in
am. Tháinig sí gan mhoill, ach ní thiocfadh sí amach as an dufair
go thitim na hoíche, agus faoin am sin bhí idir fhuadaitheoirí
agus mhac gruagaigh ar shiúl ar mhuin eilifintí.

Dá mhéad dá raibh de ocras timpeall an ghasúir ghruagaigh ghoirm,
níor itheadh é. Is peata modhúil go leor an gruagach agus é in
aois a leanbaíochta mar bíonn a dtuismitheoirí an-cheanúil air,
go fiú, sa dóigh go milleann siad é in amanna. I gceann a méide,
is beathach uafásach é, má bhaintear as é. Ba amhlaidh i gcás an
ghasúir seo, is é sin é a bheith deas modhúil, cé gur mhinic a
mhúsclaíodh sé lucht an longfoirt lena chuid caointe.  

An gasúr gruagaigh ghoirm seo, nár itheadh, baineadh droch-úsáid
eile as. Rinneadh brontannas de. Bhí a fhios ag mac an tí mhóir,
nach mbeadh cead aige, an bronntanas a sheoladh uaidh ar an
ghnáthdhóigh, ach i ndiaidh a mhachnaimh, níor fágadh gan seift
é, agus chuaigh sé a chaint le fear a bhéarfadh chuig na giofóga
é. Is tearc tír gan a chuid giofóg agus is amhlaidh a bhí an tír
the seo. 

I gceann míosa i ndiaidh a chuid cainte leis na giofóga gorma,
shroich an brontannas a dheirfiúr fá chúpla lá dá lá breithe. Ba
ghiofóga dár gcuid féin a rinne an seachadadh - bíonn teagmháil
agus muintearas eatarthu ó thír go tír, ar ndóighe.  Nuair a
d'oscail an deirfiúr cás na bpoll cruinn, líon a croí le lúcháir
agus le grá dá dheartháir a thuig sí a bheith ag smaoineamh
uirthi agus ar an rud a ba mhó a thaitneodh léi mar bhronntanas
breithe, agus é na mílte mílte de mhíle ar shiúl uaithi faoi
thalamh na dufaire ollmhóire. Níorbh amhlaidh do chroí na
máthara, an tráth ar bhain sí an cúldoras amach - ní thiocfadh
giofóg chuig an phríomhdhoras, ar ndóighe. Fuair sí scéal an
ruaigthe nár tharla, cúpla lá roimhe seo; fuair sí amach gur bheo
dá mac an lá ar chuir sí uaidh an bronntanas - rud a chomhlíon
geallúint amháin dá chuid; ach ar an taobh eile den leathanach,
fuair sí scéala go raibh na buíonta a chuaigh amach a chur
múineadh ar dhream a shantaigh ór nár cheart daofa a shantú, go
raibh na buíonta calma ar thit sé ar a gcrann lucht na sainte
éagóra a ruaigeadh, go raibh siad féin anois á ruaigeadh agus á
mbrú isteach san dufair; agus ina theannta sin, bhí scéala ann
nach bhfuair sí, scéal fir a tí, fear nach dtáinig scríob scríofa
uaidh le dhá mhí. Bhí a cuid mac eile ar shiúl chuig an Chogadh
Mhór fán am seo, imeacht a d'fhág nach raibh de lucht cónaithe
fán teach mhór anois ach beirt bhan agus gasúr gruagaigh ghoirm
nach raibh ciall aici go fóill dá chuid dóigheanna. Cailín
soineanta go leor a bhí sa níon nach dtuigfeadh na cúrsaí seo go
rómhaith.  

D'fhóirfeadh sé i láthair na huaire caint a dúirt an Tarbh
Ceannbhán i dtaobh an ghruagaigh ghoirm de réir mar a bhí sí
bainteach le heachtra an chrainn bhig cuiríní dubha. Macasamhail
seo de chaint:- 'Ní gasúr gruagaigh atá ann anois le fada, ar
ndóighe, agus istigh i gceann thoir an úllghoirt a tógadh a
bhothán cíbe, agus maise, is taobh istigh de bhallaí arda is
fearr é féin agus a áras codlata.'  

Fiafraíodh den Tarbh Cheannbhán fá dtaobh de nádúr an ghruagaigh
ghoirm. Fuarthas a leithéid seo de chaint uaidh de bharr an
fhiafraithe sin:- 'Ara, tá siad mórán mar atá na gruagaigh
s'againn féin, ach giota níos mó agus níos láidre, agus gruaig
an-chatach orthu. Caint éagsúil eile atá acu, áfach, caint cineál
cosúil leis an chaint atá ag na sciatháin leathair, ach gan
screadaí go dtige fearg orthu. Níl scríobh acu, ach go díreach
dalta na muintire atá againn féin, dhéanfadh siad pictiúr deas
duit le bata dóite. Tá siad fíormhaith ag teilgean cloch.
Déanfaidh muid hata deas péatair dó,ní fhóirfeadh ceann stáin
cúis faoin ghealach.'

Is leor sin mar chúlra do imeachtaí Eachtra an Chrainn Chuiríní
Dubha, eachta nach beag a baint leis an bhob a bhuail mé féin
agus an Rúballach ar an tsíothmhaor a neadaíodh go fealltach inar
measc, agus nár mhiste é a bheith mar lón ag gruagach de dhath ar
bith. Charbh ionann agus an dream sa tír the, cuireadh múineadh
ar an bhodach sin agus go hindíreach ar an dream a roghnaigh a
chur orainn: cuireadh sin, a bhuíochas le Sud agus le Cuallacht
Bhricreann. 

Maidir le hinsint na heachtra, ní miste, tchíthear domh, ligeann
orm féin gur mé féin Athair Mór an Rúballaigh.  Tá cúpla
siocair agam leis sin: an fear a thug faoin eachtra, mar a
cuireadh in iúl roimhe, ba fhear tostach é, boc nach bhfóirfeadh
mar ghléas mínithe imeachtaí go rómhaith, agus boc a mbeadh a
chuid cumaí faisnéise doiligh go leor a chur á n-iompar i gcaint
scríofa; cúis eile atá ann gur féidir fríd mo bhrú féin isteach
san eachtra, gur doimhne an tuigbheáil a gheobhainn féin ar na
cúrsaí, agus gur doimhne agus gur soiléire tuiscint an léitheora
fosta; agus an chúis dheireanach gur soiléirde agus gur deisde
páirt an chailín giofóige san eachtra agallamh de sheort éigin a
bheith ar siúl aici lena chéile eachtra thall agus abhus. 

-----------
Cuirimis tús le cúrsaí an mhaidin i ndiaidh gur mhol an Tarbh
Ceannbhán do mháthair Athair Mór an Rúballaigh crann beag deas
cuiríní dubha a sholáthar di féin as úllghort an tí mhóir, agus
gur gheall sé cuidiú ón níon s'aige féin san obair. Ba mhór é an
cuidiú.


Eachtra An Chrainn Chuiríní Dubha

Chuir mé ceist uirthi cad é an t-ainm a bhí uirthi. Níor thuig mé
a freagra. Chum mé ainm di. Bhí dúil aici ina hainm úr.

An chéad mhaidin, chuaigh muid a shiúl le chéile. Lean muid an
abhainn síos siar a fhad leis an chora. Thaispeáin sí dubh an
sruthán rúnda. Rinne duine éigin an sruthán rúnda. Agus do bhád
ar an tsruthán seo, thig leat dul i mbéal dhorcha sa talamh agus
teacht thart chuig cúl an tí, cúl an tí mhóir. Sin an áit a
bhfuil an t-úllghort. Ba í Coinneal a thaispeáin sin uilig domh
le caint agus le pictiúr dheas. Is cailín deas í agus is deas a
cuid pictiúr. 

Shiúl muid thart ar an chora gan bhróga. Rinne duine éigin an
chora le clocha fadó.  Dabhach mhór folctha atá ann ar dhóigh,
ach ceann an-deas le bláthanna, leis na céadta crann agus iad ag
amharc orthu féin ar an uisce, agus le clocha óir faoin ghréin.
Ní fheiceann tú na clocha ina lár, mar tá an t-uisce an-domhain
agus an-dorcha ansin. An duine a rinne an chora, rinne sé eas
fada fosta. Imíonn an t-uisce as an dabhach ag béal an easa agus
titeann sé i bhfad síos sa linn íseal agus chuig an chuid eile
den abhainn, agus ar aghaidh chuig an darna droichead, an ceann
mór de chlocha móra liatha. Rinne duine éigin an droichead sin.
Nuair a thig na bradáin chugainn as an domhan thoir, leanann siad
a chéile thart sa linn íseal ag bun na cora, ansin toisíonn siad
a léimnigh. Gearrann siad léimeanna millteanacha suas thar an
uisce agus é ag titim de bhéal dhabhach na cora, suas san aer leo
gan stad go dtiteann siad féin san uisce domhain san chora ansin.
Agus iad ag léimnigh, bíonn siad ag snámh go crua san aer.
D'inis mé seo uilig le Coinneal.  Tá snámh aici agus tá sí ag dul
a thaispeáint snámha linne domhsa. Snámhfaidh muid i ndiaidh na
n-iasc agus na n-eascann ansin. Bhí corr iasc mhór liath ar an
taobh thall den chora agus í ag amharc uirthi féin agus ar na
bric bheaga solasmhara, agus sinn ag siúl san uisce. Tháinig
cruit uirthi, agus í ag smaointiú ar í féin a chaitheamh san aer
le heitilt ar shiúl uainn, ach rinne Coinneal trup éigin, agus
d'fhan sí mar a raibh sí gur imigh sinn uilig, an triúr againn
agus ár ladhra san uisce dheas fhuar againn. Rinne Coinneal
pictiúr deas dár gcéad tamall de chois na cora, san oíche. Tá sé
thuas agam ar bhalla ceann de na seantithe.   

An dara lá, thug muid Brocnus linn. B'fhearr leis fanacht le
madaí na ngiofóg an chéad lá. Chuaigh muid triúr sa bhád, an bád
a thug an fear chearnógach domh, an fear a dúirt liom gur athair
domh é - bréag de réir mo mháthara. Chuaigh muid ar ais chuig an
chora, agus chuaigh muid isteach san tsruthán rúnda. Bhí ár gcara
coirre ar an chora arís romhainn, ach ar fheiceáil Bhrocnuis dí,
d'éirigh sí go suaimhneas ar eiteog. Leann sí sinn san aer os ár
gcionn a fhad leis an bhéal sa talamh. 

Ba mise a bhí ar na céaslaí, agus Coinneal do mo mholadh as an
obair anois is arís.  Bhí sí féin ina suí i ndeireadh an bháid, a
lámh dheas dhonn á tumadh go ciúin san uisce thall is abhus, agus
í ag amharc ar an phictiúr ghalánta di féin a bhí dár leanstan ar
an tsruthán, cuid eile den am, rud a bhí mé féin a dhéanamh in
amanna chomh maith. Gruaig an-dorcha atá uirthi ach í ar dhath an
iora ruaidh san fhómhar. Na súile dúghorma a cuireadh inti, tchí
tú cineáltas agus cuidiú agus gáirí deasa iontu. Ní éiríonn a
béal ná a fiacla geala in am ar bith scanrúil. Tháinig an
ceathrar againn chomh fad leis an bhéal dhorcha. Ní dheachaigh
muid ann. 

Tá cúirtíní déanta ag an raithneach romhat ar bhéal an
phoill a ligeann an sruthán siúl faon talamh. Ag dul fríofa agus
isteach sa dorchadas, tháinig eagla ar Bhrocnús. Thoisigh an
tafann aige. Bhí sé mar a bheadh madadh fathaigh ag tafann.
Líonadh an poll ar fad a fhad leis an tsúil bheag solais a bhí le
feiceáil i bhfad amach uainn thiar san áit a raibh an darna
doras. Ach níor mhair an tafann ach bomaite.  Thost Brocnus go
tobann agus shíl mé go gcuala mé caint na sciathán leathair ar na
gaobhair. Dúirt Coinneal go mbeadh lóchrann beag de dhíth orainn
an chéad turas eile.  

Ar theacht amach as an darna doras, d'amharc mé ar an chara a
fuair mé an fhear chearnógach. Bhí sé ina luí ar chláracha an
bháid ansin, ag cosa Coinnle, agus gach cosúlacht air gur ina
chodladh a bhí sé - ach amháin  nach raibh na súile druidte. Bhí
muid amuigh faoin ghréin fá seo, agus í ag dortadh solas
millteanach ar gach ball den bhád agus den domhan mhór, ach
d'fhan Brocnus ina luí leis ar adhmad an bháid ansin, agus
codladh na súl foscailte á dhéanamh aige go fóill. D'amharc mé ar
Choinneal. Bhí a cheann á mhánaidh go mall aici. 'An Fhead
Íseal,' arsa Coinneal.     

'Is gá a bheith an-chiúin ar fad anseo,' ar sise. 'ar eagla go
gcluinfí sinn. Tá éisteacht mhillteanach ag an ghruagach.'

Bhí na crainn arda ar gach aon taobh den tsruthán, agus is istigh
i ngleanntán bheag a bhí muid. Tháinig muid as béal an ghleanntáin
I gceann cúpla bomaite, sheol muid muid le mionchéaslú
shuaimhneach, isteach i loch bheag agus crainn arda mar bhallaí
thart air. Bhí port adhmaid déanta ag duine éigin ansin.
D'fheistigh sinn ár mbád agus sheasaigh an bheirt againn ar an
phort. Chonaic muid an cosán, ach níor bhuail muid cos air.

'Is mithid dúinn pilleadh,' arsa Coinneal.  

Ar theacht ar ais chuig an linn dúinn, bhí an athair Choinnle ina
shuí ar charraig ansin, agus a phíopa fada cailce á smailceadh
aige. Dúirt sé liom go raibh sé ag fanacht liom. D'amharc mé ar
Choinneal ach ní dhearna sí ach miongháire a chur uirthi féin.

Thug sé bos idir an dá shlinneán domh. Tharraing sé cluas liom.

'Trí bhronntanas atá agam,' duit ar seisean.

B'fhíor dó. Shiúil sé isteach i dteach sa tsraith. Cad é a bhí sé
a bhrú roimhe ag teacht amach dó, ach barra beag rotha. Tháinig
sé a fhad linn agus labhair arís.

'Beidh siad seo de dhíth ort, a óglaigh,' ar seisean. 

D'amharc mé sa bharra rotha. Bhí spád beag ann. Agus bhí hatán
liath ag a thaobh. 

'Cuir ort do cheannbheart péatair, a óglaigh,' ar seisean,'agus
féachfaidh muid é. '

Chuir. Bhí sé deas. Shuigh sé go deas néata ar mo bhlaosc agus os
cionn na gcluas.

'Rith!' ar seisean. 'Gread leat ar do dhícheall soir an bruach.'

Rinne. Ba ghearr gur éirigh an clagarnach i mo chluasa ag na
clocha a bhí sé a radadh liom. Níor stad sé go raibh an carn beag
a bhí déanta aige ar shiúl as radharc. Nuair a tháinig mé ar ais,
d'amharc sé ar an hata agus ar an cheann a bhí faoi.

'Déanfaidh sé cúis,' ar seisean, 'ach ní gruagach ar bith mise.
Tabhair leat do chailín álainn ar thuras bheag de chois na
habhanna. Is galánta an tráthnóna é.'

Shuigh an cailín álainn sa bharra rotha. Thug mé liom í. Scairt
sí focal éigin siar chuig a hathair i dteanga na ngiofóg. Chuala
mé tormán mór sa linn, mar a dhéanfadh cloch mhór inti.

'Tá do chú ar dúiseacht,' arsa Coinnle,'agus é ag snámh le
fuinneamh i dtreo an phoirt.'

Thoisigh mé a rith agus a bhrú ar mo dhícheall. Ní raibh maith
ann. Bomaite ina dhiaidh sin, bhí muid uilig inár líbín báite.
Ach bhí muid uilig ag gáire. 

I ndiaidh an tae, tháinig cnag ar an doras. Coinnle a bhí ann. 

'Bí liom,' a dúirt sí.

Shiúil muid siar an gharradh mór a fhad leis an teach deireanach
sa tsraith. 

'Le clapsholas is fearr iad,' arsa Coinnle.

Go domhain taobh istigh den teach fholamh, bhí sé dubh dorcha.
Ach fán doras, bhí stráice beag de sholas gealaí ag teacht ann.
Thóg Coinnle cloch bheag as áit éigin. Rinne an chloch bheag
lóchrann beag lagsholais de féin ar a bos. Ansin thoisigh sí a
chaint leo.  

Láithreach bonn, tháinig séideadh fuar anuas orainn. As greadadh
na sciathán a tháinig sé, na céadta acu, shílfeá. Agus ag amharc
suas domh, bhí an teach beo le scáileanna agus luas mire faofa.
Chlúdaigh mé an ghruaig leis an dá láimh. Thug mé léim an dorais amach.   
Bhí mé i mo chrunca gúngach, agus an saithe dhubh os mo chionn á
scaipeadh féin i ngach aon treo, suas anuas, bealach na habhanna
agus bealach na gealaí, go ceann cúpla bomaite. Ansin shonraigh
mé ansin nach raibh sí liom. 

Na smeachanna beaga fíorghasta, a bhí sí a bhaint as cúl a cáir,
bhí siad ar obair go fóill. Ní raibh a fhonn orm, ach chuaigh mé
ar ais sa teach. Bhí sí ina seasamh ar an tseanstaighre bhriste
agus an chloch bheag faoi lonradh ar a bois léi.  B'fhada ó thit
gach síleáil sa teach sin. Aon seomra garbh amháin a bhí ann
anois. Go hard os a cionn bhí cúigear nó seisear de na sciatháin
leathair ag eitilt thart go fóill. Leann sí uirthi a chaint leo
fríd na smeachanna. Thoisigh siad a dhruidim léi agus a fhanacht
ar foluain san aer os cionn a gruaige.  Ba chuma léi. Thoisigh sí
a shiúl suas anuas an staighre briste agus iad ag teacht léi.
Thost sí sa deireadh agus tháinig deireadh lena cuid smeachanna.
Chuala mé caint na sciathán leathair féin ansin, agus iad ar a
mbealach casta chuig an doras. Nuair a dhruid mé léi, bhí sí sona
sásta.  Chonaic mé an aoibh álainn gáire ar a béal. Thug sí croí
isteach domh. Mhothaigh mé gliondar i mo chroí féin.

'Turas eile sa bharra rotha,' ar sise. 

Nuair a bhí sí ag caint liom as bolg an bharra rotha, fuair mé
cuireadh. 

'Oíche amáraigh,' arsa Coinnle i nglór bhinn, 'beidh tú linn ag
an fhleadh. Féile gealaí dár gcuid atá ann. Beidh sí ar dóigh!'

Fuair mo mháthair cuireadh fosta. An Tarbh Ceannbhán féin a thug,
ach ní thiocfadh sí. Bhí mé sásta go leor. Ní maith léi ceol.
Agus ag fleadh na ngiofóg, bhí cuid mhór de sin ann. 

Machaire beag ar bhruach na habhanna, is air a bhí campa na
ngiofóg, a dtine mhór, a dtithe rotha, a gcaiple, a n-asail, agus
a gcuid páistí agus madadh. Nuair a bhain mé an tine amach bhí
Coinnle ag bualadh ar a fidil bhosca, agus bhí bean eile ag ceol.
Ba bhinn uathu é.

Sin an chéad oíche a chonaic mé fidil bhosca. Bosca a bhfuil
fidil greamaithe ann, agus lámh bheag air le tochras. Baineann an
tochras agus an obair méar ar na cnaipí an ceol as.   

marc 05-07-2019










